+++
title = "Videni: Zakaj se vse več opazujemo in razkazujemo"
summary = ""
weight = 1
date = "2019-05-12"
+++

> »Klikni me nežno« je slogan današnjega časa. Podjed ga natančno secira,
> zato je ta knjiga imeniten vpogled v naš selfi. Všečkam!

mag. Nataša Briški, novinarka in urednica portala *Metina lista*

> Dan Podjed nas z etnografskim vpogledom v viharje nedavnega in sedanjega
> časa postavlja pred ogledalo vsakdanjih norosti, s katerimi krmimo
> nevidno roko banalnega nasilja trga: od razkazovanja, nadzorovanja,
> opazovanja in (samo)napihovanja slave do »samovšečkov« in voajerstva.

prof. dr. Rajko Muršič, Filozofska fakulteta Univerze v Ljubljani

> Videni? To ni več vprašanje. To je dejstvo. Ne le dejstvo, temveč
> totalno družbeno dejstvo. Zato velja knjigo vzeti v roke čim prej -- ne
> glede na to, ali želite biti bolj ali manj videni.

dr. Jernej Mlekuž, raziskovalec, Znanstvenoraziskovalni center SAZU

> Ko boste prebrali to knjigo, se boste vprašali: pa zakaj potem vsi tako
> psujejo Udbo in Orwellovega Velikega Brata?

mag. Marcel Štefančič jr., filmski kritik, televizijski voditelj in
publicist

> avdušujemo se nad tehnologijami in tehnologije nad nami. Opazovanje
>človeka je postalo tako preprosto in vsakdanje, da je skrajni čas za
> poglobljen razmislek. Kot je ta.

Matej Praprotnik, vodja razvoja digitalnih storitev na Radiu Slovenija

> V prvoosebnem slogu BBC-jevih dokumentarcev nam razpoloženi antropolog
> prikaže tehnološki pospešek in družbene posledice človekovega voajerizma
> in ekshibicionizma. Knjiga je nezatežen vodič po hipernormalizirani
> informacijski družbi, ki ga mora vsakdo prebrati, da bomo dobra družba.

Vuk Ćosić, digitalni strateg in spletni umetnik

> Podjed bralcu razkrije dvoreznost vstopa v sodobno svetovno industrijo
> pogleda, pri čemer zadene v mehko jedro kulturne skopofilije in
> ekshibicionizma. Smiselno napisano besedilo ni zasužnjeno z
> metateoretsko obsesijo, retoriko in dogmatiko, zato ga srčno priporočam
> študentom, pedagogom in širši javnosti kot dobrodošel prispevek k
> razpravi o najaktualnejših vprašanjih sodobnega življenja.

izr. prof. ddr. Aljoša Pužar, Fakulteta za družbene vede Univerze v
Ljubljani

> Ob branju spoznamo, zakaj so nadzorni sistemi sodobnih korporacij povsem
> drugačni od tistih v preteklosti. Gre za prve sisteme, v katerih
> prostovoljno hranimo nenasitne algoritme z razkrivanjem zasebnosti,
> čeprav je, kot pravi pisatelj Milan Kundera, ravno distinkcija med
> javnostjo in zasebnostjo temelj posameznikovega obstoja. Novi nadzorni
> sistemi verjetno ne pomenijo konca človeštva, nedvomno pa sodelujemo v
> novi visokotehnološki družbeni konstrukciji resničnosti, ki je hkrati
> privlačna in temačna.

mag. Nataša Koražija, novinarka časnika *Finance*

> Vse, kar ste si od nekdaj želeli izvedeti o življenju v sodobnem
> panoptiku, v kar se spreminja splet, a vas je bilo strah poguglati.
> Namesto vas se je žrtvoval Dan Podjed in o tem spisal berljivo knjigo, v
> kateri se navedki iz del sodobnih mislecev izmenjujejo z avtorjevimi
> osebnimi izpovedmi. Naj prvi vrže kamen tisti, ki je brez všečka!

Agata Tomažič, pisateljica in publicistka

Založba ZRC

Ljubljana, 2019

Avtor: Dan Podjed

Urednica: Ingrid Slavec Gradišnik

Recenzenta: Mirt Komel, Jernej Mlekuž

Avtor spremne besede: Lenart J. Kučić

Jezikovni pregled: Ingrid Slavec Gradišnik

Prevod povzetka: Ana Jereb

Oblikovanje: Samira Kentrić

Prelom: Brane Vidmar

Založnik: Založba ZRC

Zanj: Aleš Pogačnik

Izdajatelj: ZRC SAZU, Inštitut za slovensko narodopisje

Zanj: Ingrid Slavec Gradišnik

Pesem Janeza Menarta v poglavju Pogled nase je objavljena z dovoljenjem
dedičev.

## CIP

© 2019, ZRC SAZU, Inštitut za slovensko narodopisje. Vse pravice
pridržane. Noben del te knjige ne sme biti reproduciran, shranjen ali
prepisan v kateri koli obliki oz. na kateri koli način, bodisi
elektronsko, mehansko, s fotokopiranjem, snemanjem ali kako drugače,
brez predhodnega pisnega dovoljenja lastnikov avtorskih pravic.

## 1 UVOD: Oči so povsod

Za začetek naj priznam nekaj, česar doslej nisem še nikomur: nekoč sem
verjel v boga.

Na prehodu iz otroštva v najstništvo, ko sem imel enajst, morda dvanajst
let, sem si boga zamišljal kot oko, ki zviška gleda name. Takšno
vsevidno oko, navadno upodobljeno v trikotniku in obdano z žarki, sem
videl na nabožnih podobah, ki smo jih imeli doma, pa čeprav ne vem,
zakaj, saj sem odraščal v ateističnem okolju. Videl sem ga še pri stari
mami, ki je kdaj pa kdaj šla v cerkev. Včasih sem jo spremljal k maši in
poslušal pridigo. Imel sem celo rdeče-zlato šatuljico v obliki Svetega
pisma in v njej spravljen rožni venec. Ob redkih priložnostih sem ga
vzel v roke in skušal moliti, čeprav v resnici nisem znal. Besedilo sem
si sproti izmišljal in ga priredil priložnosti. Najvneteje sem žebral,
ko je bilo na televiziji žrebanje lota, saj sem si nadvse želel zadeti
glavni dobitek. Preden smo v šoli pisali kontrolno nalogo, sem molil
tudi, da bi mi bila pri preskusu znanja sreča naklonjena. Ta želja je
bila kdaj celo uslišana, glavnega loterijskega dobitka pa nisem zadel
nikoli.

Potem sem nekega dne izvedel ali pa se, bolje rečeno, zavedel, da boga
ni -- tako kakor ni dedka Mraza, Božička, velikonočnega zajca, vampirjev
in čarovnic, drugih domišljijskih bitij in namišljenih prijateljev, ki
so mi v glavi rojili od zgodnjega otroštva. Oko v višavah se je ob
ničejanskem razodetju razblinilo. Nihče več ni od zgoraj zrl name.

Ob spoznanju, da tam gor ni nikogar, se nisem počutil prav nič sproščeno
ali svobodno, temveč prej nelagodno. Začela so me vznemirjati nova
vprašanja. Če ni nenehnega nadzora, je mar dovoljeno vse? Pred kom se
lahko zagovarjam, komu naj se spovem, na koga se sploh lahko še
izgovorim, ko bodo šle stvari narobe? In kdo mi bo, seveda, pomagal do
glavnega loterijskega dobitka? Vame se je naselil neprijeten občutek
osamljenosti.

Več kot tri desetletja pozneje sem pomirjen in hkrati tudi vznemirjen.
Vsevidno oko je znova tu, spet me spremlja, le da se je nekoč enovito
zrklo na nebu razpršilo na tisoče očesc, ki zrejo vame od vsepovsod. Eno
pravkar bolšči iznad zaslona prenosnega računalnika, kjer je nameščena
drobna kamera. Je kdo na drugi strani? Me kdo gleda, ko tole pišem? Me
vidi, ko pomaham proti zaslonu? Ne vem. Kamere nas spremljajo s
prenosnih telefonov, posnamejo nas na avtocesti, ko divjamo v službo,
buljijo v nas, ko gremo v trgovino, s pogledi nas slačijo na letališču
in zvedavo pogledujejo za nami, ko hodimo po pločniku in vstopamo na
postajo podzemne železnice.

Oči so povsod, pred njimi se ni mogoče več skriti. Odlično, kajne? Saj
to je vendar tako, kakor da bi bog spet obstajal. Še več, boga so ljudje
tokrat ustvarili sami, in to po lastnih željah in potrebah ter celo po
lastni podobi. Drug drugega opazujejo in se hkrati z veseljem
razkazujejo, ko objavljajo svoje fotografije na spletnih omrežjih, tudi
tistih s sporno -- in porno -- vsebino. Ne gledajo jih le kamere, temveč
tudi drugi tehnološki pripomočki ki spremljajo njihov položaj in
gibanje, na primer prenosni telefoni, pametne ure, tablice in naprave,
ki jih nameščajo v avtomobile. Takšnih pripomočkov seveda ne uporabljajo
povsod po svetu enako in tudi med generacijami se njihova priljubljenost
razlikuje, kljub temu pa je splošni trend povsod podoben: videti več,
pokazati več. Zasebnost se ob tem razblinja, nadomešča jo vidnost.

Navidezni pogled, ki sledi načinu življenja, ima tudi veliko dobrih
strani. Če je kdo sinoči spil preveč opojne pijače in je del večera v
njegovem spominu že rahlo zabrisan, lahko v pametnem telefonu hitro
preveri, kje se je sinoči klatil, in gre potem pred lokal iskat
pozabljeno kolo. Tehnični nadzor lahko pozitivno vpliva tudi na manjšo
porabo goriva med vožnjo in posledično na zmanjšanje izpustov
toplogrednih plinov. Če ima voznik občutek, da ga nekdo gleda, se pelje
previdneje in odgovorneje, kakor bi se brez nadzora. Ker lahko žena v
telefonu ali računalniku kadar koli ugotovi, kje je bil njen mož in s
kom je ponoči klepetal, se je ljubimkanju na daljavo in dopisovanju s
privlačnimi osebami bolje vnaprej izogniti, da ne bi ogrožali zveze.
Tehnološko oko torej nima zgolj negativnega in strašljivega učinka,
temveč lahko vpliva na ljudi, da na bolje spremenijo svoje navade ter
živijo strpneje, vzdržneje, krepostneje, odgovorneje do sebe, drugih in
okolja. Tiste, ki kaj zagrešijo, pa seveda pravočasno odkrijejo in
primerno kaznujejo.

V tej knjigi se bomo zazrli v oko, ki nas spremlja od zgoraj, in skušali
z različnih gledišč zaznati in prešteti očesca, ki nas gledajo od
vsepovsod, po potrebi -- mali ali veliki -- celo iz straniščne školjke.
V naslednjem poglavju se bomo najprej seznanili z delovanjem in razvojem
tehnologij nadzorovanja, ki niso nastale šele v poznem 20. in zgodnjem 21. stoletju, temveč v različnih oblikah že mnogo prej. Spoznali bomo
panoptik, svojevrstno nadzorno stavbo, ki si jo je že v 18. stoletju
zamislil angleški filozof in pravnik Jeremy Bentham. Na podlagi njene
zasnove bomo izvedeli, kakšne so vrste nadzorovanja in opazovanja, ter
videli, kako se nadzor, medzor (medsebojno nadzorovanje) in samonadzor
prepletajo v nepregledni skupek bolščečih očesc, ki mrgolijo okoli nas.

Nadalje bomo spoznali, kaj dobrega in slabega prinašajo vsenavzočni
pogledi. Raziskave namreč kažejo, da včasih zadošča že občutek, da
človeka kdo gleda, pa postane radodarnejši, previdnejši, natančnejši,
pozornejši in solidarnejši. Vsevidni pogled je lahko torej dober, saj
usmeri ljudi k pozitivnejši drži in ravnanju, pa četudi predvsem zaradi
strahu pred kaznijo ali družbenim izobčenjem. Vprašali se bomo, ali ni
morda prav strogi pogled drugega tisto, kar posameznika učloveči in
naredi za družbeno bitje, ki upošteva druge in ki je *pridno*, torej
drugim in družbi v prid. Tezo bomo preskusili tako, da bomo sedli za
volan in zdrveli po cesti z avtomobilom z vgrajeno sledilno napravo.
Vprašali se bomo, zakaj in kako lahko takšna napravica, ki s pomočjo
satelitskega sistema zapisuje lokacijo, hitrost, pospeške in mnoge druge
dejavnike vožnje, vpliva na navade voznikov. Med vožnjo se bosta spet
razkrili temna in svetla stran takšnega stalnega nadzora, ki ga v
nekaterih državah, na primer v Singapurju, sprejemajo z odprtimi rokami,
medtem ko se ga drugod bojijo in ga vnaprej zavračajo. Kje so meje
nadzora s sledilnimi napravami, ki spremljajo pridne in poredne? In kdo
bo poskrbel, da bodo pridni tudi nadzorniki? To sta vprašanji, ki
usmerjata pot skozi besedilo.

Zatem bomo preverili, kaj o ljudeh in družbi ve osrednji spletni
iskalnik Google. Ta je v manj kot dveh desetletjih postal svetovno
preročišče, ki radovednim neutrudno ponuja odgovore na skoraj vsa
vprašanja in hkrati izbrska skoraj vse, kar bi utegnilo zanimati njihove
prijatelje, znance in tudi neznance. Nepregledno množico iskanj si
Google sproti zapisuje in analizira, o čem razmišljajo ljudje. Poleg
tega iz minute v minuto evidentira, kaj se godi po svetu, ter spremlja,
katere so glavne smernice v nekem časovnem izseku in kraju. Google in
drugi spletni velikani pa ne skrbijo le za kopičenje in analizo
informacij, temveč jih tudi obračajo v korist lastnemu sistemu, torej
zasebnemu podjetju, ki je razvilo priljubljeni spletni iskalnik, ter
usmerjajo odločitve posameznikov in po potrebi preusmerjajo družbeni tok
zavesti. Z naprednimi algoritmi za analizo velikih podatkov (angl. *big
data*) počnejo precej uspešneje in neopazneje vse tisto, kar je bila
preteklosti naloga najučinkovitejših tajnih institucij v totalitarnih
režimih, ki so zapisovale, kako živijo ljudje, in spremljale, ali morda
kršijo pravila.

Naslednji pogled na opazovanje in razkazovanje bo, vsaj navidez, manj
črnogled in sproščenejši. Med branjem utegne morda koga celo zamikati,
da bi vzel v roke prenosni telefon, ga dvignil pred obraz, našobil
ustnice in posnel selfi -- ter ga seveda razposlal drugim. Bistvo
selfija, če ga razumemo kot sodoben avtoportret, namreč je, da ga človek
ne obdrži zase, temveč ga razširi med ljudi in tako prispeva drobec v
kompleksen mozaik z več kot dvajset milijardami samopodob, ki jih ljudje
vsako leto objavijo na spletu. Med njimi so nekateri še posebej dejavni,
tudi slovenski predsednik, ki po Instagramu redno objavlja selfije in
druge fotografije, na katerih je sam v središču. Tisti, ki želijo
tekmovati s »težkogategornikom«, kakršen je predsednik, biti v ospredju
v poplavi poznanih in nepoznanih ljudi, ki se fotografirajo na vsakem
koraku, ter nasploh postati opaznejši, morajo storiti nekaj zares
nenavadnega, izjemnega, presenetljivega, tveganega ali celo življenjsko
nevarnega, na primer, zlesti na vrh visoke stavbe in se slikati, ko se z
eno roko držijo za rob strehe, ali pa celo pretepsti znanca do smrti in
dogodek posneti s kamero telefona ter ga deliti z drugimi po spletu.

Za sleherniki, ki pošiljajo v svet svoje fotografije in posnetke, se
bomo posvetili še dobro poznanim ekstremnim razkazovalcem na spletu --
instantnim zvezdnikom. Z novega zornega kota bomo spoznali domače
zvezdnike, med njimi samooklicanega štajerskega slavčka Damjana Murka,
nekoliko zagrenjenega pevca Fredija Milerja, povzpetniško in neuničljivo
Urško Hočevar Čepin, intelektualnega boema Arturja Šterna in manekenko
Denise Dame, ki se ji je s pomočjo YouTuba in spletnih omrežij
posrečilo, da je skoraj čez noč iz sebe ustvarila nacionalni fenomen.
»Lik in delo« teh bleščavih posameznikov, ki živijo od tujih ogledov,
bomo primerjali s starletami iz tujine, predvsem z bogato dedinjo Paris
Hilton, ki je bolj kakor s premoženjem zaslovela z amaterskim
pornoposnetkom. Takšne zvezdnike je v delu Podoba (*The Image*)
zgodovinar Daniel J. Boorstin (1992) razgalil že pred desetletji in jih
tavtološko, a hkrati zelo lucidno predstavil kot osebe, ki so slavne
predvsem zaradi svoje slave. Videli bomo, da trditev načeloma še vedno
drži. Nekaj novega pa je, da jim sodobna informacijska in komunikacijska
sredstva omogočajo, da uspešneje in precej hitreje kot v preteklosti
zasijejo iz množice, saj lahko po spletnih omrežjih in s pomočjo
pametnih telefonov svojo slavo nenehno podžigajo in ustvarjajo novice o
sebi. Takšne pretkane samopromocijske strategije postajajo vse bolj
domače politikom, športnikom, znanstvenikom, poslovnežem in drugim
posameznikom, ki so se morali nekoč uveljavljati predvsem z dejanji,
danes pa to lahko dosežejo že z lastno podobo in lepimi besedami o sebi,
ki jih širijo po spletu.

Sledi pogled v globine telesnosti, ki je namenjen najpogumnejšim -- ali
pa najbolj izprijenim in pohotnim. Spustili se bomo v temnice na dnu
utrdbe spolnosti, ki streže želji po posnetkih z zelo nazorno vsebino.
Razkrili bomo skrite interese ljudi, ki brskajo za takšnimi posnetki in
si ogledujejo razgaljene in ponižane ljudi ter izživljajo svojo potrebo
po tem, da bi videli globlje in globlje v telo. Ob tem bomo pri pogledu
v človekovo notranjost analizirali nenavadno razmerje med odvratnim in
privlačnim. V nadaljevanju bomo pogledali še globlje pod kožo, in to
brez rentgena. Odpravili se bomo na razstavo, kjer so na ogled človeška
telesa. Ta niso le razgaljena, temveč so tudi brez kože, da je videti
vsako mišico in kito. Razstavljeni ljudje so že davno mrtvi,
plastinirali pa so jih, da si obiskovalci ogledajo, kakšna pljuča imajo
tisti, ki preveč kadijo, kako je videti zarodek v telesu ter kako se
napenjajo mišice, ko človek sede na kolo ali prime v roke kitaro. Zakaj
so razgaljena telesa -- bodisi v pornografskih filmih na spletu ali na
razstavi plastinirancev -- tako neverjetno mikavna, da si jih ogledujejo
milijoni? In zakaj potrebam po gledanju zadostijo predvsem dejanski,
avtentični, pravi ljudje, ne pa plastični nadomestki in zaigrani
prizori? Kakor kaže, se odgovor skriva globoko v nas.

V sklepnem delu knjige se bomo vprašali, v kakšne globine nas vodi
želja, da bi videli več. Predstavili bomo možne scenarije za prihodnost,
v kateri se bodo različne oblike nadzora bodisi utrdile bodisi zmehčale.
Ob tem bomo skušali poiskati oaze miru, v katere se lahko posameznik
skrije, ne da bi ga kdo gledal. Saj res, ali takšno zavetje, varno pred
pogledi, sploh še obstaja? In, ali si res želi, da bi se skril nekam,
kjer ga nihče ne bi videl in našel? Morda pa v svetu vsenavzočnih
pogledov sploh ne obstaja, če ga nihče ne vidi?

Zaradi potrebe po opazovanju in razkazovanju, namreč lastne in vaše, v
knjigi razgalim tudi sebe. Tega ne storim le zato, da bi bil vidnejši
ali opaznejši, temveč predvsem zaradi želje po raziskovanju. V besedilu
je zapisano marsikaj, česar doslej niso vedeli, slišali ali videli moji
prijatelji, znanci in sorodniki, pri čemer skušam podoživeti in spoznati
lastne občutke, ko me drugi uzrejo v prej nepoznani podobi. Zato imam še
posebej tremo, hkrati pa ob vsakem zapisanem (in, upam, prebranem)
razkritju čutim prijetno mravljinčenje v želodcu. Strah in sram se
prepletata z vznemirjenjem, voajerizem se meša z ekshibicionizmom, želja
po razkritju skrivnosti in zasebnosti pa trči ob težnjo, da obdržim
intimo zase.

## 2 POGLED V PANOPTIK: Življenje v izložbi

> *Okostje, ki ga bo ustvaril, naj bo sestavljeno tako, da bo lahko
> celotna postava sedela na stolu, na katerem sam sedim za življenja, in
> to v razmišljujočem položaju, kot bi bila zaposlena s pisanjem.
> Predlagam, da se tako pripravljeno telo prenese na mojega izvršitelja.
> Zavzame naj se, da bo okostje oblečeno v eno od črnih oblek, ki jih
> občasno nosim.*

Jeremy Bentham, odlomek iz oporoke (1832)

Bil je hladen zgodnjepomladanski dan, ko sem v rahlem pršcu in gosti
angleški megli taval po Londonu in iskal Jeremyja Benthama. Ljudje, ki
sem jih spotoma ustavljal in spraševal, kje bi ga lahko videl, so mi
pojasnili, da ga bom zagotovo srečal v poslopju osrednje stavbe
Univerzitetnega kolidža v Londonu, ki mu na kratko pravijo UCL. Skoraj
pol ure sem se zgubljal po hodnikih in dvoranah, spraševal obiskovalce
in študente, iskal usmerjevalne table ter pogledoval na telefon z odprto
navigacijo. Nazadnje sem gospoda Benthama le zagledal, in to prav
takšnega, kakršnega so mi ga opisali. Starejši možakar z daljšimi in
razredčenimi svetlimi lasmi, ki mu jih starost še ni čisto posivila, je
pokončno in z nekoliko razkrečenimi nogami sedel na stolu. Njegov način
sedenja je bil navidez sproščen, a čez čas se mi je zazdela njegova drža
nekam toga, zategnjena. Za današnji čas je bil oblečen nenavadno, odet
je bil v črn suknjič, pod njim je nosil telovnik in belo srajco z
nabranim ovratnikom. Na glavi je imel širokokrajen klobuk, na nogah
temne čevlje in bele gamaše, na rokah pa rokavice kremne barve. Ob boku
je bila prislonjena težka lesena sprehajalna palica, s katero si
verjetno pri hoji ni mogel zelo pomagati. Z umirjenim izrazom in
enigmatičnim monalizastim nasmeškom na okroglem obrazu mi je nepremično
zrl naravnost v oči. Niti trznil ni, ko sem se ustopil pred njim,
dvignil roko v pozdrav in se narahlo nasmehnil. Jeremy Bentham mi
pozdrava ni vrnil, ker je že dolgo mrtev.

Pravnik, filozof in družbeni kritik Jeremy Bentham več kot stoletje in
pol prebiva v izložbeni leseni omari, mimo katere hodijo študenti,
učitelji in obiskovalci UCL in si ogledujejo razstavljenega erudita. Na
svojem domu v londonskem Westminstru je umrl leta 1832, star 84 let. Že
dolgo pred smrtjo, ko je bil še v zgodnjih dvajsetih letih življenja, je
družinskemu prijatelju, zdravniku in kemiku Georgu Fordyceu, čigar hči
se je poročila z Jeremyjevim bratom Samuelom, namignil, naj njegovo telo
po smrti uporabijo v medicinske namene. Pred smrtjo je plemenito željo
dopolnil z zamislijo, da bi njegove ostanke, namreč tiste, ki bi se
ohranili po raztelešenju, postavili na ogled kot *avtoikono* -- tako je
poimenoval lastno posmrtno podobo. Filozof Miran Božovič (2000: 104)
pojasnjuje, da je bilo Benthamu pri tem v oporo prepričanje, da ga bo po
smrti še najbolje predstavljala in nadomeščala njegova izvirna podoba.
In res, kaj je doprsni kip ali portret v primerjavi s pravim človekom,
ki je ohranjen skoraj za vedno? Je lahko sploh kaj resničnejšega od
dejanskega človeka? »Ali ni identiteta bolj zaželena od podobnosti?« se
je v nikoli objavljenem delu o avtoikonah oziroma posmrtni rabi ljudi
spraševal tudi Bentham (1842: 3). Če bi ljudi po smrti preparirali in
jih ohranili kot avtoikone, namesto da jih pokopavamo, bi po njegovem
prihranili dragoceni prostor, ki ga zdaj po nepotrebnem porabimo za
grobove. V takšnem naprednem svetu bi bila pokopališča, kjer so mrtvi
skriti v temi in tičijo globoko pod zemljo, zgolj relikt preteklosti, je
verjetno premišljal Bentham -- morda tudi zato, ker se je vse življenje
bal strahov in prikazni, ki prežijo v mraku. Poleg tega bi prihranili
delo kiparjem, ki bi iz kamna in marmorja klesali kaj drugega kot ljudi;
ti bi bili po Benthamovi zamisli nekakšni kipi, ki bi jih po smrti
postavili na ogled in razstavili za javnost. Ker bi njihove podobe lahko
po potrebi popravili in celo polepšali, bi to razblinilo odvečen strah
pred mrtveci. Pokojniki bi torej postali sestavni in, nekoliko
paradoksno, vitalni del skupnosti.

Spomenik samemu sebi, narejen iz ostankov njegovega trupla, bi po
prvotni zamisli vseboval pravo filozofovo okostje in tudi njegovo
originalno mumificirano glavo, ki bi ohranila poteze živega človeka, pri
čemer bi oči nadomestili z umetnimi, saj te ne bi zdržale prepariranja.
(Anekdota pravi, da je Bentham že desetletje pred smrtjo v žepu nosil
steklene oči, ki so jih po smrti vstavili v mumificirano glavo.) Glavo
so nameravali preparirati s podobnim postopkom, kakršnega so uporabljali
Maori. Pri tem so novozelandski staroselci najprej odstranili možgane in
oči ter zamašili odprtine z lanenimi vlakni in gumijem. Začepljeno glavo
so prevreli ali oparili, jo nato še prekadili nad odprtim ognjem in jo
nekaj dni sušili na soncu, nazadnje pa so jo premazali z mastjo morskega
psa. Tako preparirano glavo, ki so ji pravili *mokomokai*, je družina
hranila v okrašeni škatli, na ogled pa so jo dali ob izjemnih
priložnostih, na primer ob verskih obredih in družinskih slavjih
([Spletni vir 1](https://en.wikipedia.org/wiki/Mokomokai)). Tako se jim
je pokojnik vsaj navidez znova pridružil.

Mumificiranje Benthamove glave pa se ni izšlo po načrtih. Morda zato,
ker niso dosledno sledili maorskemu izvirnemu postopku. Tkivo so namreč
izsušili z izparinami žveplene kisline, s čimer so filozofovo glavo
sicer res impregnirali, a po postopku je obraz prej kot na živega
človeka spominjal na zombija s potemnjeno in poškodovano kožo, napeto
čez lobanjo, iz katere so sijale umetne živo modre oči, ki so jih
naknadno vtaknili v prazni očesni votlini. Da bi popravili slab vtis, so
morali hitro ukrepati. Avtoikoni so namesto mumificirane nataknili kar
voščeno glavo in jo okrasili s pravimi filozofovimi lasmi, spačeno
originalno glavo pa so priložili v izložbeno omaro.

Mumificirano glavo so iz razstavne omare pozneje umaknili, med drugim
zaradi številnih študentskih potegavščin -- izvirni Benthamov ostanek je
študente očitno privlačil kot magnet. V 70. letih prejšnjega stoletja
so, na primer, glavo izmaknili iz vitrine in v zameno zanjo od UCL
zahtevali sto funtov nagrade, ki bi jo darovali v dobrodelne namene, če
bi jo bili prejeli. Namesto stotaka jim je univerza izročila le
desetaka, a so glavo vseeno vrnili. Ob neki drugi priložnosti naj bi
glavo, ki so jo spet ukradli iz vitrine, našli nepoškodovano v prtljažni
omarici na škotski železniški postaji. Po nepreverjeni zgodbi je sodu
izbilo dno dejstvo, da so študentje odigrali nogometno tekmo z ubogo
glavo, ki so jo uporabili namesto žoge. Po tem dogodku so jo pospravili
na varno, v prostore arheološkega inštituta na univerzi, v izložbi pa je
ostala zgolj avtoikona z voščenim izrazom na obrazu, ki pa vendarle ni
povsem pri miru. Po univerzi se širijo govorice, da je Bentham, ki je
bil pomemben soustanovitelj UCL, navzoč na vsaki seji univerzitetnega
odbora, kamor ga vsakič znova prinesejo in ga tudi evidentirajo kot
»navzočega, a brez oddanega glasu«. Da bi bil na vsaki seji, sicer ni
res, a kdaj pa kdaj ga dejansko odnesejo na katero od srečanj, kjer
sledi burnim razpravam o reformah britanskega visokošolskega sistema, in
med njimi vedno modro molči.

Ko sem prispel pred omarico z njegovimi ostanki, sva, kot rečeno,
najprej od daleč gledala drug drugega, potem pa sem se mu približal, da
bi si ga podrobneje ogledal. Nenadoma sem se zavedel, da pravzaprav ni
čisto res, da me nihče ne gleda. Ob izložbeni omarici je bil namreč
opozorilni znak z velikim očesom sredi nenavadnega načrta krožne oblike
(pozneje bomo videli, da je bil ta Benthamova zamisel), pod njim pa
napis: »Pozor, opazujejo vas!« Očitno sem bil tudi sam opazovan, in to
ne s steklenimi očmi, ki jih je sloviti možakar desetletje svaljkal po
žepih, temveč me je gledal -- natančneje, so me gledali -- skoz spletno
kamero, ki so jo v izložbeno omarico namestili v projektu PanoptiCam. S
tem projektom so skušali analizirati odzive ljudi, ki opazujejo
avtoikono, podobe radovednih obiskovalcev pa so predvajali po spletu ter
tako *urbi et orbi* ozaveščali o državnem nadzoru, spletnem opazovanju
in sledenju z digitalnim pogledom. Profesorica Melissa Terras s središča
za digitalno humanistiko na UCL je pojasnila, so s projektom želeli na
zabaven in izviren način opozoriti na glavne teme, povezane s sodobnim
svetom, vsebinsko pa so se navezali na enega od Benthamovih
najpomembnejših in morda tudi najspornejših prispevkov k znanosti, ki je
v središču te knjige in nas gleda ([Spletni vir 2](http://www.ucl.ac.uk/news/news-articles/0315/170315-the-panopticam)).
Vedno in povsod.

### Vsevidno družbeno oko

Jeremy Bentham je s pogledi in opazovanjem povezan zaradi precej
pomembnejše in prelomnejše zamisli, kot sta mumificiranje in
razstavljanje lastnih posmrtnih ostankov. Za svoj in celo za današnji
čas nenavadna zamisel ga je prešinila leta 1785, ko je obiskal brata
Samuela, ki je delal na posesti blizu mesta Kričav ob reki Dnjeper v
današnji Belorusiji. Posel je dobil pri knezu Potemkinu, katerega ime se
je do danes obdržalo v frazi »Potemkinova vas«, ki označuje inscenirano
resničnost oziroma opiše, da se za dejansko podobo skriva praznina.
Priročna fraza ima tudi dejansko podlago: gledališko kuliso urejene
vasi, sestavljene zgolj iz sprednjih hišnih fasad, je dal Potemkin
dejansko postaviti pred obiskom ruske cesarice Katarine Velike, da bi
lahko videla, kakšno bo naselje v svetli prihodnosti. Vladarica, ki je
bila celo Potemkinova ljubica (oziroma je bil on njen ljubimec), je bila
menda navdušena nad takšno »navidezno resničnostjo« in fiktivno podobo
napredka v zaostalih krajih svoje dežele (Werrett 1999).

Podjetnega Samuela, ki se je v Angliji izmojstril v pomorstvu in
ladijskem inženirstvu, je pretkani Potemkin srečal leta 1780 v Sankt
Peterburgu. Anglež je kneza navdušil s svojimi veščinami in značajem,
zato ga je ta povabil k sebi in ga postavil za poveljnika bataljona, da
bi izuril njegove može za mornarje in mu pomagal ustvariti močno
mornarico. Pri tem zahtevnem organizacijskem in inženirskem podvigu se
je moral Samuel spoprijeti z dvema težavama. Prva je bila, da so bili
lokalni mojstri povsem neizkušeni v ladjedelstvu -- mnogi med njimi so
bili predvsem kmetje. Še večji problem pa je bil, da je zaradi
pomanjkanja discipline težko nadziral lastne može, ki jih je pripeljal s
sabo, da bi izučili domačine. Kmalu je ugotovil, da lahko delavce precej
bolje nadzira, če so njihova delovišča razporejena v krogu, sam pa je v
središču, v tako imenovani »nadzorni hiši«, od koder jih dobro vidi in
nadzoruje njihove dejavnosti (Steadman 2012).

Bentham si je ob obisku brata in opazovanju njegove uspešne nadzorne
rešitve zamislil svojevrstno stavbo, *panoptik*, ki bi ji slovensko
lahko rekli *vsevidnik*; namenjena je bila nadzoru delavcev, zapornikov,
duševnih bolnikov in drugih, ki bi jih bilo dobro imeti ves čas na očeh.
Zamisel o takšni stavbi ga je tako obsedla, da jo je v glavi in tudi na
papirju nenehno premleval, dodeloval, predeloval in popravljal ter se
posvečal vsaki najmanjši arhitekturni podrobnosti. Obsedenost s
panoptikom ga je spremljala še desetletja -- podobno kakor ga je obsedla
zamisel o avtoikoni. Nekateri se sprašujejo, ali niso njegove
dolgotrajne obsedenosti s takšnimi zamislimi povezane z njegovim
duševnim stanjem, pri čemer domnevajo, da bi mu danes verjetno
diagnosticirali Aspergerjev sindrom, torej obliko avtizma; zanj so
značilne težave pri navezovanju družabnih stikov in neverbalni
komunikaciji, vendar se lahko pri nekaterih kaže tudi kot genialnost
(Lucas in Sheeran 2006). Očitno je bil med takšnimi geniji tudi Bentham.
Že kot malček je prebiral zahtevna besedila, pri treh letih pa se je
začel učiti latinščine. Pri dvanajstih ga je oče poslal študirat v
Oxford, kjer je leta 1763 diplomiral in leta 1766 magistriral. Na
delavnost in ostrino duha kaže njegov izjemen opus, v katerem se je
posvetil tako raznovrstnim temam, kot so razvoj utilitarizma, pravne
reforme, pravice živali, spol in spolnost ter zasebnost in nadzor.
Predvsem zamisel o panoptiku, ki je bil s posebno zasnovo namenjen
nadzorovanju ljudi, je bila tako prelomna in nenavadna, da še v 21.
stoletju navdihuje družboslovne in humanistične razprave.

In kakšna naj bi sploh bila ta stavba, ki jo je zgodovinar in filozof
Michel Foucault v delu *Nadzorovanje in kaznovanje* (2004 \[1975\])
uporabil kot osrednji primer za analizo totalnih institucij? Videti je
kot ogromen zidan obroč ali prstan, ki ga sestavljajo posamične celice.
Vsaka od celic, ki so razporejene v več nadstropjih, ima veliki okni,
eno na zunanji, drugo na notranji strani, skoznju preseva svetloba. Tako
je mogoče prebivalce ves čas spremljati in opazovati iz visokega
osrednjega stolpa na dvorišču, od koder je mogoče videti v celice.
Pogled pa vodi le v eno smer, saj iz celic ni mogoče videti opazovalca v
stolpu (Bentham 1995 \[1787\]: 35--37). Sobana v nadzornem stolpu ima
namreč okna s posebnimi zastori (danes bi verjetno namesto teh namestili
odsevna stekla), ki pazniku omogočajo, da opazuje zapornike, medtem ko
ti ne morejo videti, kdo in kdaj jih nadzira. Ponoči bi celice
osvetljevale svetilke, pritrjene na zunanjo stran nadzorne zgradbe --
tako se zaporniki nikoli ne bi mogli skriti v temo. Paznik bi jih lahko
nadziral tudi po kositrnih ceveh, po katerih bi se prenašal najtišji
šepet v vsaki od celic. Da bi bil navzoč čim več časa, bi paznik bival v
osrednji zgradbi, in to skupaj z družino, katere člani bi se po potrebi
prelevili v čuvaje v primeru, ko bi oče zbolel ali bil prezaposlen z
administrativnimi opravki. Namesto da bi žena in otroci v brezdelju
pogledovali skoz okno, bi to počeli z namenom in iz osrednjega stolpa
spremljali, kaj počnejo zaporniki. Panoptik bi bil celo odprt za
javnost. Med obiski bi si radovedneži zgradbo in delovanje nadzorne
ustanove ogledali in tudi sami pomagali pri opazovanju in nadzorovanju.
Obiskovalci pa ne bi nadzirali le ujetnikov, temveč tudi paznike, in to
predvsem zato, da ti ne bi zlorabili svojih pooblastil (Schofield 2009:
73).

Ker bi bili zaporniki nenehno pod nadzorom, torej vidni, si ne bi
drznili pobegniti. Zato tudi ne bi bili potrebni okovi, kakor je bilo še
v navadi v Benthamovem času. Panoptik bi bil pomemben tudi z
gospodarskega vidika, saj bi zaporniki po dogovoru lahko delali za
paznika, pri čemer bi bilo ustvarjanje blaga del njihove prevzgoje. Za
delo bi bili nagrajeni in plačani, s čimer bi si izboljšali bivalne
razmere in zagotovili boljšo prehrano, na drugi strani pa bi bil paznik
denarno kaznovan, če bi kateri od zapornikov zaradi slabe oskrbe umrl
(Schofield 2009: 73).

Panoptik tudi kot zamisel ni ostal ves čas enak. Bentham je osnovno
zamisel, ki jo je v resnici prevzel od brata, večkrat predelal in
nadgradil. Tuhtal je, na primer, o potrebi po komuniciranju med
zaporniki, saj bi popolna osama po njegovem prepričanju vodila prej v
norost kot v reformacijo, torej izboljšanje vedenja in navad. Zato si je
sčasoma zamislil bivanje v »ublaženi osami«, pri čemer bi bile celice
dvakrat večje kakor v izvirnem načrtu, v njih pa bi prebivala vsaj dva
zapornika -- lahko pa tudi štirje, odvisno od njihove starosti, značaja,
nadarjenosti in veščin (Schofield 2009: 75). Večje celice bi pocenile
tudi gradnjo, prinesle prihranek pri ureditvi vodovoda, stranišč in
namestitvi druge opreme. Izboljšava se je Benthamu zdela pomembna še
zato, ker bi lahko zaporniki sodelovali pri delovnih procesih, ki
zahtevajo več kakor par rok. Izkušen zaporniški delavec bi vzel
pripravnika in ga sčasoma izučil za kako opravilo, ta pa bi, ko bi se
izmojstril, prenašal znanje drugim. Skupinsko delo bi izboljšalo
»delovni duh«, kot je dejal Bentham, oziroma povečalo motiviranost za
delo, kakor v sodobnejšem besednjaku dodaja Philip Schofield (prav tam).

Nadzorna stavba bi bila nadzorno in informacijsko vozlišče celotne
stavbe. V to »centralno procesno enoto« bi se stekali vidni in slišni
podatki, ki bi jih pazniki analizirali in interpretirali ter po potrebi
ukrepali s primernimi kaznimi. Te po možnosti ne bi temeljile na
težaškem delu ali fizičnem obračunavanju in mučenju, temveč na odvzemu
hrane in pravic. Benthamov cilj je namreč bil, da bi zaporniki delo
vzljubili, namesto da bi jih učili, naj ga sovražijo (Schofield 2009:
78). Produkcija je bila po njegovem mnenju blagoslov, zato ni imelo
smisla, da se jo pokaže v slabi luči, torej kot prekletstvo in kazen.

Bentham je panoptik od osnovne zamisli o zaporu razširil na druge
stavbe, na primer na hišo za ubožne in brezdomce, ki bi jo upravljala in
nadzirala nacionalna dobrodelna ustanova, zasnovana kot delniška družba.
Ljudje, ki bi zaradi uboštva vstopili v tak sistem, ne bi smeli
izstopiti iz njega, dokler si z delom ne bi prislužili toliko, kolikor
je stala njihova namestitev. Panoptične stavbe bi lahko funkcionirale
tudi kot sirotišnice; otroke bi tja oddali ob rojstvu, zapustili pa bi
jih ob polnoletnosti. Osrednji problem, ki ga je poudaril Bentham, ko je
že opuščal zamisel o otroškem panoptiku, je bil, da postanejo otroci
produktivni šele, ko so stari približno štiri leta, pri osmih pa začnejo
ustvarjati dobiček (Schofield 2009: 88). To pomeni, da bi bil
produkcijski obrat, ki bi temeljil na otroškem delu, ekonomsko precej
neučinkovit in zato nesmiseln.

Presenetljivo je, da je Jeremy Bentham že pred stoletjema predvidel, da
bi panoptična ustanova delovala po danes vse bolj uveljavljenem načelu
ponovne uporabe in recikliranja ter prehoda v družbo brez odpadkov
(angl. *zero waste*). Po uporabi ne bi zavrgli nobenega dela živali ali
rastline, temveč bi ga obdržali, shranili in ponovno uporabili. Slamo,
na primer, bi najprej uporabili za postelje, potem pa bi jo uporabljeno
nastavili še pod latrine. Nazadnje bi odpadke skupaj z ostanki slame
odstranili in jih spraznili na kompostni kup, kjer bi se razgradila.

Bentham je imel še ogromno zamisli za izpopolnitev panoptika, vendar jih
ni nikdar uresničil, med drugim zaradi pomanjkanja vladnih sredstev, ki
so jih predvideli za njegovo postavitev. Leta 1803 je zagrenjen dokončno
opustil zamisel o gradnji, ker so ga, po njegovem mnenju, potencialni
financerji prevarali in mu uničili najboljša leta življenja. Nekoliko mu
je bilo verjetno v tolažbo, da je desetletje pozneje prejel kompenzacijo
v znesku 23 tisoč funtov za svoj vložek v zasnovo nadzorne stavbe. Kljub
temu se k osnovni zamisli poslej ni več vračal, temveč se je bolj
posvetil kritiki britanskega pravnega in političnega sistema.

### Stanje nenehne vidnosti

»Strožje smo opazovani, bolje se vedemo,« je bilo, če povzamemo,
Benthamovo osrednje načelo, po katerem bi deloval panoptik (Schofield
2009: 92). Prav strogo opazovanje pa, kot pravi Foucault (2004: 221),
povzroči »zavestno in nenehno stanje vidnosti« ter zagotavlja samodejno
delovanje oblasti. Glavna zvijača panoptika je po njegovem v tem, da
nadzornik, ki ves čas bdi nad dejanji ljudi, ki so se znašli v
samonadzorovalni instituciji, sploh ni več potreben. Zaporniki, bolniki,
delavci, šolarji in drugi potencialni »prebivalci« panoptika namreč ne
vedo, kdaj jih nadzornikovo oko spremlja in kdaj ne. Posledično
spremenijo svoj način življenja in se začnejo vesti, kakor da jih
anonimno in vsenavzočno oko gleda nenehno. Po Foucaultu, ki je nekoč
celo navrgel, da je bil Bentham za razumevanje sodobne družbe precej
pomembnejši od filozofov Kanta in Hegla (Schofield 2009: 16), s takšnim
načinom nadzora prisiljevalna moč preide na drugo stran, torej na stran
osebe, ki je nadzorovana. »Kdor je podrejen polju vidnosti in to ve,«
pojasnjuje Foucault, »sam prevzame prisile oblasti; spontano jih
uporablja na samem sebi; vase vtisne oblastno razmerje, v katerem igra
hkrati obe vlogi; postane načelo svoje lastne podvrženosti« (Foucault
2004: 222). Po Foucaultu je, skratka, najbolj kruto, da se ljudje v
panoptiku nadzirajo kar sami, postanejo samonadzorniki, in sicer zato,
ker obstaja možnost, da obstaja vsenavzočno nevidno oko, ki vidi in izve
prav vse. Nobeno dejanje ne ostane skrito.

Pri Benthamovi zamisli o panoptiku in predvsem pri analogiji te stavbe s
sodobnimi nadzornimi sredstvi je posebej pomembno, da je lahko nadzornik
kdor koli -- od čuvajev oziroma paznikov do slehernikov, ki si želijo
ogledati »muzej človeške narave« ali pa zgolj »uživajo v zalezovanju in
kaznovanju« (Foucault 2004: 222). »Čim več je teh anonimnih in začasnih
opazovalcev, tem večja je za jetnika možnost, da ga bodo presenetili, in
tem bolj se vznemirjeno zaveda, da ga opazujejo.« Prav zaradi tega je
panoptik »čudovit stroj, ki iz najrazličnejših želja izdeluje homogene
oblastne učinke« (prav tam) ter omogoča discipliniranje ljudi, ki je
»difuzno, večsmerno, polivalentno v vsem družbenem telesu« (nav. delo:
229).

Foucault je Benthama dejansko postavil v precej slabo luč, ko je nadalje
razvijal misel, da je panopticizem osrednja značilnost modernega stanja,
panoptični zapor pa naj bi imel osrednje mesto pri prehodu iz
poznomoderne monarhije k zgodnjemoderni kapitalistični državi. V
monarhiji se namreč moč uresničuje z javnim kaznovanjem ljudi, na primer
ob usmrtitvah in mučenju, v navidez bolj razsvetljeni in človeku
prijaznejši državi pa se moč ustvarja in utrjuje prek nevidnega, a
stalnega vpliva na subjekt (Schofield 2009: 70), kar je po svoje še
precej surovejše in zahrbtnejše od brutalne, neposredne in fizične sile.
Takšno razglabljanje, če ne kar blatenje, bi se Benthamu verjetno zdelo
presenetljivo, saj je panoptično zasnovo totalnih institucij razumel kot
izjemno humano in humanistično zamisel, ki bi prinesla izjemen napredek
v primerjavi s tedanjimi praksami kaznovanja kriminalcev -- javnim
raztelešenjem, sežiganjem, bičanjem, vklepanjem v okove... Verjetno bi
se mu zdelo nenavadno še, da je Foucault uporabil panoptik kot osrednjo
metaforo za sodobno državo, čeprav zgradba nikdar ni bila postavljena.

### Resnični in fantazijski primeri

Čeprav panoptika po Benthamovi zasnovi nikoli niso zgradili, so
marsikatero od zamisli uporabili številni arhitekti zaporov. Krožno
zasnovani in z osrednjim nadzornim stolpom so, na primer, zapori
Presidio Modelo na Kubi in Pavilhão de Segurança na Portugalskem ter
kaznilnice v francoskem Autunu in v Bredi in Arnhemu na Nizozemskem.

Zamisel o totalnem panoptičnem nadzoru je bila tudi žlahtna podlaga za
fantazijske stavbe in nadzorne tehnike prihodnosti. Morda je
najizrazitejša v distopičnem romanu *1984*, ki ga je družbeni kritik
George Orwell napisal leta 1949. Dogajanje je postavil v državo
Oceanijo, ki nenehno in na vsakem koraku nadzira svoje državljane tako z
ljudmi kot s tehnologijami. V središču te državne tvorbe je enigmatični
Veliki Brat, ki s posebnimi napravami, *telekrani*, ves čas opazuje in
posluša ljudi, in to ne le na javnih krajih, temveč tudi v zasebnosti
njihovih domov. Protagonist romana Wilson Smith takole opisuje, kakšno
je življenje pod nenehnim nadzorom in ob vsenavzočnem pogledu Velikega
Brata: »Živeti si moral -- in si živel, iz navade, ki se je spremenila v
nagon -- v domnevi, da prisluškujejo vsakemu šumu, ki ga narediš, in
gledajo -- razen v temi -- vsak tvoj gib« (Orwell 2004 \[1949\]: 7).
Wilson se postopno nauči, kako se je treba vesti pod nenehnim nadzorom
in si po potrebi nadene »izraz spokojnega optimizma, ki ga je bilo
priporočljivo nositi, kadar si bil obrnjen proti telekranu« (nav. delo:
9).

Glavni junak filma *Trumanov šov* (1998) -- igra ga Jim Carrey -- je
tako kakor Wilson nenehno pod nadzorom, in to že od rojstva. Njegovo
življenje so namreč spremenili v resničnostni šov in ga od malega
spremljali s kamerami, ki so sledile vsakemu njegovemu koraku. Vsi
dogodki v šovu, ki ga snemajo pod ogromno kupolo, so inscenirani, vsa
okolica je Potemkinova vas, ki so jo postavili, da bi bil umetni svet
videti čim stvarnejši in prepričljivejši. Igralci tako sproti prejemajo
navodila, kako naj se vedejo in kaj naj rečejo Trumanu. Tu in tam v
resničnostni šov vključijo še oglase, in to kar v živo, kot del
življenja pred kamero. Žena -- bolje rečeno »žena« -- Trumanu priporoči,
naj si kupi novo kosilnico določene blagovne znamke, in mu pokaže nov
večnamenski kuhinjski nož, ki ga seveda vidijo tudi milijoni pred
televizijskimi zasloni.

Kako pa se *Trumanov šov* razlikuje od romana *1984*? Način opazovanja
je nekoliko drugačen od orwellovskega Velikega Brata, saj je osrednje
oko v višavah že začelo razpadati na manjša očesca, najprej v obliki
kamer, ki Trumana spremljajo povsod, poleg tega pa njegova dejanja
spremlja množica gledalcev po vsem svetu. Oko torej ni eno, očes je brez
števila. Osrednji nadzornik v filmu sicer še obstaja v podobi režiserja
in samooklicanega stvarnika Cristofa, ki Trumanovo življenje spremlja s
kamerami ter odloča o tem, kateri igralci se bodo v šovu pojavili in
koga bodo odslovili. Kdo se bo torej rodil in kdo bo umrl. Upravlja
lahko celo z okoljem. V pomembnem prizoru, ko se Truman odloči, da bo
kljub strahu pred vodo odjadral čez morje, stvarnik okrepi veter, uperi
strelo v jambor in razpeni valove, ki jadrnico skoraj potopijo. Glavni
junak živ prestane bitko z vetrom in dežjem, prijadra do roba umetnega
sveta, torej kupole, pod katero živi, stopi z jadrnice in do vrat, ki
vodijo v »resnični svet«. V tistem trenutku se po zvočniku končno oglasi
stvarnik Cristof in skuša Trumana prepričati, naj ostane v svojem
»krasnem novem svetu«, mestu Seahaven, ki je zgrajeno in prirejeno
posebej zanj. Svet zunaj je prav tako izmišljen in umeten, a precej
neprijaznejši, mu pojasni z napol božanskim glasom. »Ali ni bilo tu nič
resničnega?« vpraša Truman. »Ti si bil resničen,« mu odvrne Cristof, »in
zato so te radi gledali.« Jasno, resničnost je, kakor bomo videli v
naslednjih poglavjih, daleč najmikavnejša -- od dejanj pravih ljudi, ki
se prostovoljno razkazujejo in celo vabijo gledalce, naj se zazrejo v
njihovo intimo, do pravih razstavljenih teles.

Naslednji korak v opisu sodobnih načinov opazovanja in razkazovanja
naredi Dave Eggers v vznemirljivem romanu Krog iz leta 2014 (v izvirniku
*The Circle*), po katerem so posneli slab film, ki so ga v
kinematografih predvajali leta 2017 pod naslovom *V mreži*. Glavna
junakinja romana in filma je Mae (igra jo Emma Watson), mlada in
ambiciozna računalničarka, ki se po posredovanju vplivne prijateljice
zaposli v podjetju Circle, nekakšni mešanici podjetij Facebook in
Google. Circle namreč spremlja in nadzoruje svetovni pretok informacij
ter si nenehno izmišlja nove načine za nadzorovanje ljudi. Med drugim
izumijo miniaturne kamere, ki jih ljudje preprosto namestijo na javna
mesta in tako spremljajo in prijavljajo morebitne prekrške in zločine. V
podjetju zagovarjajo tudi projekt sledenja otrok, ki jim bodo zdravniki
s soglasjem ljubečih in skrbnih staršev v kostno tkivo vsadili
oddajnike, s katerimi bodo lahko otroke spremljali vedno in povsod, ne
da bi ti sploh vedeli, da so opazovani in pod nadzorom. Še več: Circle
uveljavi celo načelo »popolne vidnosti«. Politike in druge pomembne
odločevalce, ki menda radi sprejemajo ovojnice pod mizo, prepričajo, naj
si okrog vratu navesijo poseben obesek, ki nenehno snema vse, kar se
dogaja okoli njih. Njihova dejanja in besede tako ves čas nadzirajo
milijoni državljanov, ki slišijo in vidijo vse, kar politiki počno, in
tako preverjajo, ali delajo zgolj sebi ali tudi drugim v prid. Ker želi
Circle v koncept popolne transparentnosti pritegniti tudi povsem navadne
ljudi, Mae predlagajo, naj si tudi sama nadene tak obesek in sledi
načelu, da je »vedeti dobro, vedeti vse pa bolje«. Glavna junakinja
privoli v ponudbo in svoje življenje v celoti razkrije svetu. Kamero
ugasne le, ko gre na stranišče in se odpravi v posteljo, sicer pa je
vedno nadzorovana, ves čas opazovana. Vsak njen gib, vsako besedo sproti
oceni in komentira na milijone ljudi, ki jo nenehno spremljajo tako kot
v resničnostnem šovu. Svetujejo ji in skušajo biti ob njej v težkih
trenutkih, ko razkrije, da ima oče Alzheimerjevo bolezen -- in spotoma
vidijo še, da je oče kljub bolezni še vedno sposoben imeti spolne odnose
s svojo ženo. In vsa ta drama se seveda odvija pred očmi javnosti.

### Uresničenje popolnega nadzora

Benthamovo vizijo, ki pasivizira ljudi z nenehnim pogledom, pa četudi je
ta zgolj namišljen, so doslej vsaj deloma uresničile posamične
institucije, zamisel o popolnem nadzoru pa je priljubljena v romanih in
na filmskem platnu. V nekoliko drugačni podobi smo panoptičnemu nadzoru
podrejeni v vsakdanjem življenju, na primer na cesti, kjer na nas
prežijo radarji, ter na javnih prostorih večjih mest, kjer nad našim
gibanjem in dejanji bdijo nadzorne kamere, pri čemer sploh ni pomembno,
ali so naprave prave ali lažne. V vsakem primeru bodisi v nas zavre, ko
vidimo napis, ki opozarja, da je v bližini radar, bodisi ravnamo bolj
»po pravilih«, ko uzremo nadzorno kamero.

Posebej učinkoviti pripomočki, ki omogočajo stalen in hkrati prikrit
nadzor nad ljudmi v sodobni »družbi spektakla« (Debord 1999 \[1967\]), v
kateri je temeljno načelo videti in biti viden, so se oblikovali z
razvojem interneta ter drugih informacijskih in komunikacijskih
tehnologij. Te namreč omogočajo evidentiranje družbenih dogodkov skoraj
komur koli in kadar koli. Vsak lahko s kamero ali mikrofonom na
prenosnem telefonu posname video ali zvočni posnetek ter tako zapiše,
kaj počnejo znanci in neznanci, lahko jih nemudoma objavi na spletu, s
čimer so dostopni širokemu krogu ljudi. Glede na to, da ima miniaturno
kamero velika večina sodobnih telefonov, je sredstvo nenehnega nadzora
zdaj mnogim pri roki vsak hip; zaradi razširjenosti svetovnega spleta pa
se posnetki lahko v izjemno kratkem času razširijo. Učinki takšnega
nadzora so precej podobni učinkom Benthamovega panoptika, saj nenehno
spremljanje, opazovanje in nadzorovanje ljudi dejansko lahko spreminja
njihovo vedenje in navade.

Pomemben razloček med novodobnim in izvirnim panoptikom je predvsem ta,
da se je v totalni instituciji zdaj znašla skoraj vsa globalna skupnost,
ki se vse bolj zanaša na povezovanje in sodelovanje s pomočjo
tehnoloških pridobitev, ne pa zgolj peščica ljudi, ki bi jo strpali v
totalno institucijo, na primer v zapor ali umobolnico. Druga razlika pa
je, da se ljudje na nenehen nadzor očitno privadijo in zato vedenje
spremenijo zgolj začasno, nato pa se kameram in drugim tehnološkim
pripomočkom navkljub spet vedejo »po starem«, potencialne sankcije pa
pogosto spregledajo.

### Nadzorni skupki

V sodobnem svetu je panoptično načelo nenehne vidnosti postalo skoraj
samoumevno, le da ljudi ne spremljajo pogledi nadzornikov, ki bi bili
vanje uprti »od zgoraj«. Raziskovalca tehnologij in sistemov
nadzorovanja Kevin D. Haggerty in Richard V. Ericson (2000)
pojasnjujeta, da se je obdobje jasno določenih (po njunih besedah
diskretnih, in sicer v smislu jasne omejitve, določljivosti, ločenosti)
nadzornih sistemov prevesilo v obdobje »nadzornih skupkov«, to je
prepletenih in nejasno definiranih oblik nadzora. Panoptična metafora v
sodobni družbi torej dobiva drugačen pomen, ki ga nekateri opisujejo kot
»super panoptik«, drugi pa zaradi digitalnih vsebin, ki so začele
prevladovati pri nadzorovanju, poudarjajo predvsem »elektronski
panoptik« (Haggerty in Ericson 2000: 607). Posameznik je namreč na
vsakem koraku nadzorovan vse pogosteje: pri plačevanju s kreditno
kartico, uporabi telefona, iskanju podatkov po spletu, vožnji z
avtomobilom itn. (gl. npr. Angwin 2014).

Ko so skoraj vse posameznikove dejavnosti nadzorovane -- pa četudi
prostovoljno in ne pod prisilo --, je težko ostati neopažen, neviden.
»Izginjanje izginjanja« je zato eden glavnih pojavov, povezanih z
nastajanjem »nadzornega skupka«, ki prenika v vse družbene pore.
Posamezniki, ki želijo povečati raven svoje svobode, jo morajo zamenjati
za druge pravice in koristi (Haggerty in Ericson 2000: 619). Zasebnost
tako ni več samoumevna pravica, ki bi bila zapisana v ustavo in svete
knjige, temveč postaja tržna dobrina, ljudje pa se vse pogosteje
prostovoljno predajo nadzoru ter so pripravljeni razdajati informacije o
sebi, posebej če menijo, da imajo od tega korist (Humpreys 2011: 577).

Ljudje poleg tega vse pogosteje spremljajo drug drugega (Andrejevic 2005) in hkrati še sami sebe, ko na spletnih družbenih omrežjih
objavljajo fotografije in videoposnetke iz lastnega življenja ter
razdajajo podatke o svojem trenutnem položaju, ki se skupaj s posnetki
zapišejo v telefone z vgrajenimi čipi za določanje trenutnega položaja.
Tako spremljajo in nadzirajo lastne navade in o njih obveščajo druge, s
čimer se zabrisuje meja med zasebnim in javnim življenjem in prostorom.
Zasebnost vse bolj izginja, najdemo jo lahko le v redkih zatočiščih in
na osamljenih »otokih«, kot metaforično pojasnjuje Christena Nippert-Eng
(2010).

### Od zidanega do steklenega panoptika

Panoptik bi se moral očitno precej spremeniti, da bi bil primeren za
sodobni družbeni svet. Kakšna bi bila njegova zasnova, če bi sledili
večplastni in večsmerni zasnovi nadzora od zgoraj, spodaj in z vseh
strani? Popolno vidnost v novem panoptiku bi lahko dosegli tako, da bi
bile vse stene v tej stavbi iz stekla ali drugega presojnega materiala.
Zaporniki bi lahko torej ves čas opazovali drug drugega, videli pa bi
tudi nadzornika v osrednjem stolpu. Poleg tega bi sebe in svoja dejanja
ves čas spremljali še v ogledalu, nameščenem v vsaki od celic. V njem bi
se opazovali, ko delajo, poplesujejo po prostoru, opravljajo potrebo in
tuhtajo o pobegu. Vsi bi, skratka, videli vse, vsak kotiček stavbe bi
bil dostopen z očesom, nič ne bi ostalo skrito. Vsakdo bi lahko kadar
koli opazoval kogar koli.

Kaj pa če bi namesto presojnih gradbenih materialov pri zasnovi in
gradnji uporabili kamere, zaslone in druge tehnične pripomočke, s
katerimi bi posneli in prikazali, kaj se dogaja v celicah? Tako bi vsak
še vedno nadziral vsakogar, pazniki pa bi imeli še možnost, da naknadno
pogledajo posnetke in preverijo morebitne grehe. Zločine in napake bi
potem *post festum* ovrednotili in pravično sankcionirali. Bi v takšnem
panoptiku, ki bi deloval v štirih namesto treh dimenzijah, saj bi
vključeval še časovno komponento, torej podroben pogled v posameznikovo
zgodovino, greh sploh še obstajal?

## 3 POGLED IN NAVADE: Smo pridni, ker smo vidni?

> Ko se nečesa lotiš, ravnaj, kakor da te gleda ves svet.

Thomas Jefferson, nekdanji ameriški predsednik

Nadzoru na cesti se skušam izogniti, če je le mogoče. Ko med vožnjo z
avtomobilom po radiu slišim, da sredi mesta na voznike preži radar,
spremenim smer in se peljem naokoli, tudi po obvoznici, če je treba. Če
v daljavi opazim policiste, ki ustavljajo vozila ali merijo hitrost z
radarjem, zapeljem na levi pas dvopasovnice, da bi me težje ustavili,
ali pa vozim čim bližje vozilu pred mano, da se skrijem pred radarskim
signalom. Kadar se za mano pelje policijsko vozilo, se rutinirano
prihulim. Z glavo med rameni se trdno oklenem volana in se potrudim, da
sem videti čim bolj normalen in neopazen. Včasih me seveda tudi
ustavijo. V takšni okoliščini me najbolj skrbi, da bi policistu, ki bi
mi sredi belega dne s štajerskim naglasom (ne vem točno, zakaj, ampak
občutek imam, da so v prestolnici vsi policisti Štajerci) naročil, naj
mu izročim vozniško in prometno dovoljenje, pomotoma voščil dober večer
ali kaj podobno nepredvidljivega in neprimernega, s čimer bi izzval sum,
da sem se podkrepil s kozarčkom žganega, preden sem se odpravil na pot.

Nadzora na cesti, skratka, ne maram. A kljub temu sem se mu nekoč za
teden dni prostovoljno podredil in pustil, da so drugi spremljali moje
vozniške navade in sledili hitrostnim prekrškom. V raziskovalnem
projektu o načinih vožnje v mestih nas je zanimalo, kako ljudje vozijo
in kako nanje vplivajo telematske naprave za sledenje vozil. Pri
projektu smo sodelovali s podjetjem, ki razvija takšne naprave in z
njimi spremlja, kje in kako se pelje na tisoče tovornjakov, kombijev in
osebnih vozil. V slednjem sem nekaj časa sedel tudi sam. Ko so mi neko
dopoldne na parkirišču pred omenjenim podjetjem v avto nameščali
sledilno napravo, se zaradi tega nisem posebej vznemirjal. Z zanimanjem
sem pogledoval čez ramo serviserja, ki je razdrl predel pod armaturno
ploščo in vanj privil napravico, veliko kot cigaretna škatlica; pravijo
ji *črna skrinjica*. Spojena je z računalnikom v vozilu in ima vgrajen
čip za sledenje, ki se poveže s satelitskim sistemom GPS. Napravica
spremlja, zapisuje in poroča, koliko kilometrov kdo prevozi, kje in kako
hitro se pelje, kako pospešuje in zavira ...

Montažo je mojster opravil prej kot v pol ure, nakar mi je pojasnil, da
bom odslej lahko svoje vozilo spremljal po računalniku, tablici ali
pametnem telefonu, vsem potem pa bo sledilo nadzorno središče. Tako bom
nenehno obveščen, kje in kako vozim ter kako avto uporabljajo drugi.
Zvedel bom lahko, na primer, ali bo partnerka namesto domov zavila k
ljubimcu, in jo okaral, če ne bo ubrala najbližje in najvarčnejše poti,
ko se bo vračala z nakupov. Zvito in praktično! Zahvalil sem se, sedel v
avtomobil in se odpeljal. Na črno skrinjico, ki je s satelitsko
navigacijo nadzornemu središču ves čas poročala, kje in kako vozim, se
nisem več oziral. Pravzaprav sem nanjo pozabil takoj, ko sem zapeljal na
glavno cesto in odhitel po opravkih. Sledilna napravica mi je na misel
prišla šele naslednji dan, in sicer na cesti, kjer so me pred leti
ustavili zaradi prehitre vožnje. Ko sem pomislil, ali me morda za
ovinkom čaka policijski radar, sem se zavedel, da me z višav budno
spremlja še neko drugo, tehnološko oko. Pritisnil sem na zavoro,
zmanjšal plin in se podredil nevidnemu pogledu, ki se mi je zabijal v
zatilje. Ponižno sem sklonil glavo, se oklenil volana in se pritajil --
kakor da bi ob meni peljalo policijsko vozilo.

Previdno, pokorno in počasi sem vozil še ves teden, potem pa sem se
oglasil na sedežu podjetja, kjer so mi namestili napravo, da bi mi
pojasnili, kako naj odčitam podatke o svojih vožnjah. »No,« sem skoraj
ponosno rekel zaposleni, ki je v nadzornem središču upravljala s
podatki, »ali lahko zdaj vidim, kako sem ta teden vozil?« Pričakoval
sem, da bom poleg povratne informacije prejel vsaj ustno pohvalo, če že
ne plakete za pridnega in vzornega voznika. Začudeno me je pogledala in
pokazala na zaslon z zemljevidom mesta, na katerem ni bilo vrisane
nobene poti. »Sledenja še sploh nismo vključili, zato nimamo podatkov o
vaši vožnji,« mi je pojasnila. Ostal sem brez besed. Pohvale torej ne
bo, izsledkov raziskave pa tudi ne. Edini rezultat preskusnega tedna je
bil, da sem na cesti ravnal precej previdneje, vozil varno in strpno,
saj se mi je zdelo, da me nekdo gleda. Očitno je za spreminjanje navad
dovolj že občutek, da smo opazovani in nadzorovani.

Da takšen tehnološki nadzor, pa naj bo vključen ali ne, dejansko deluje
in vpliva na vedenje in navade voznikov, smo pokazali še z raziskavo na
vzorcu petnajstih tovornjakov, ki so bili opremljeni s telematskimi
napravami. Po vgraditvi teh naprav se je poraba goriva v povprečju
zmanjšala za osem odstotkov, za približno toliko pa so vozniki znižali
še izpuste toplogrednih plinov, ki nastanejo pri vožnji (Podjed idr.
2013). Za prevozniško podjetje, ki s telematskimi napravami nadzoruje in
varuje draga gospodarska vozila, so lahko prihranki še precej večji, saj
vozniki zaradi posebnih merilnih sond, ki v tanku merijo in nadzirajo
količino goriva, ne morejo iz njega izmakniti niti decilitra tekočine.
Podatki o stanju vozila se po brezžičnem informacijskem sistemu namreč
prenašajo do upravljavcev, ki takoj zaznajo, ali se je količina goriva
nenadoma spremenila -- in seveda primerno ukrepajo. Te tehnološke
rešitve, ki prav tako temeljijo na satelitskem spremljanju, sicer
vplivajo na vozniške navade, predvsem pa preprečijo kraje goriva, zaradi
katerih so lahko izgube za podjetje precej večje kot zaradi prehitre
vožnje. Vozniki, ki so lahko pred vgraditvijo nadzornih sistemov brez
težav izčrpali gorivo in ga pretočili v svoje avtomobile ali delovne
stroje, saj majhnih količin ni nihče posebej pogrešal, si tega ne morejo
več privoščiti. Nekatere vgrajena nadzorna naprava tako razbesni, da
preščipnejo žice do antene, ki sporoča podatke v nadzorno središče. A
kaj, ko lastniki vozil in upravljavci nadzornega sistema preščipnjene
kable zlahka spojijo in nadaljujejo z nadzorovanjem.

Na mednarodni konferenci o telematiki sem spoznal moškega, ki se je ujel
v lastno zanko in postal žrtev nadzora, namenjenega preprečevanju kraje
goriva. Zgovoren Rus skodranih las in krepke postave, ki se mu od daleč
vidi, da je družaben in rad zabava ljudi s pripovedmi, je s
prireditvenega odra za prebitje ledu pred predstavitvijo novih
tehnologij podjetja, ki ga je zastopal, občinstvu povedal anekdoto o
tem, kako se je nekoč vračal s poslovne poti na Poljskem. S sodelavci
podjetja, ki izdeluje nadzorne sonde za gospodarska vozila, so hiteli
proti letališču in se med vožnjo tako zaklepetali, da je voznik povsem
pozabil na utripajočo lučko, ki jih je že nekaj časa opozarjala na nizko
raven goriva. Ko so naposled ugotovili, da so skoraj brez goriva in da
je do najbližje bencinske črpalke ob avtocesti še daleč, jih je
pograbila panika. Če bi obtičali na cesti, bi najverjetneje zamudili
let, do katerega je bilo že tako malo časa. Ustavili so se na odstavnem
pasu, se ozrli naokrog in videli, da je blizu gradbišče z delovnimi
stroji. Vir goriva, torej! Možakar, ki je pripovedoval zgodbo, je
izstopil iz avta, preskočil ograjo in stopil do delavcev na gradbišču
ter jim deloma z besedami in deloma z rokami pojasnil, da nujno
potrebuje dizelsko gorivo, za katero jim je pripravljen velikodušno
plačati. Pomahal je z bankovcem, ki ga je ponujal za dragoceno tekočino,
delavci pa so odkimali. »Bi radi več denarja?« jih je presenečeno
vprašal, Poljaki na gradbišču so spet samo odkimali. Rus je v
nerazumevanju skomignil z ramami in skušal dobiti pojasnilo, kaj je
narobe in zakaj mu vendar ne prodajo goriva, če pa ga krvavo
potrebujejo. Eden od Poljakov se je takrat zazrl v nebo in s kazalcem
pokazal v višave ter resignirano zavzdihnil: »Ge-pe-es!« Seveda, vsa
dejanja na gradbišču je nadziralo satelitsko oko! Po sistemu GPS je
natančno spremljalo, kje so vozila ter koliko goriva porabijo delovni
stroji. Opazovalo je seveda tudi, ali koga slučajno srbijo prsti, da bi
izmaknil liter, dva.

### Tatovi koles, gledamo vas

Občutek, da nas nekdo gleda, je, kot kažejo številne psihološke in
sociološke raziskave, lahko pomemben razlog, da spremenimo navade ter se
vedemo manj sebično in bolj prosocialno, da smo, skratka, pridni, kot
radi rečemo, posebej kadar nadziramo dejanja otrok in jih ocenimo z
besedo, ki pove, da so naši potomci v prid družini in skupnosti -- da so
s svojimi dejanji torej koristni tudi za druge in ne le zase ([Spletni vir 3](http://www.fran.si/193/marko-snoj-slovenski-etimoloski-slovar/4290823/prd?View=)).

Ali res pri posamezniku že občutek, da je nadzorovan, vpliva na njegovo
ravnanje in spodbuja pridnost? In, ali res postane malopridni
nepridiprav, če ga nihče ne gleda? Tem vprašanjem so se posvetili
behavioristi, torej strokovnjaki za evolucijo navad in vedenja pri
živalih in ljudeh, na britanski Univerzi v Newcastlu in raziskali, kako
občutek vidnosti vpliva na tatove koles (Nettle, Nott in Bateson 2012).
Na treh krajih v univerzitetnem kampusu, kjer je izginilo največ koles,
so pritrdili opozorilne table s fotografijo oči, ki jih je bilo težko
zgrešiti, nad njimi pa je bil napis »Tatovi koles, gledamo vas!« Tri
parkirišča za kolesa, kjer so bili znaki, so spremljali leto dni in
ugotovili, da se je število tatvin tam zmanjšalo za 62 odstotkov,
sočasno pa se je za še več, namreč za 65 odstotkov, povečalo število
kraj na kontrolnih lokacijah brez opozorilne table. Mrk pogled v
kombinaciji s svarilnim napisom je očitno vplival na nepridiprave, ki
jih je zamikalo odtujiti prevozno sredstvo. Avtorji raziskave so ob tem
komentirali, da za preprečevanje kriminalnih dejanj ni treba vedno
postaviti dejanskih nadzornih sistemov, saj lahko že namig, da nas kdo
gleda, vpliva na navade in preusmeri slabe namene. Svetovali so še, naj
upravljavci sistemov za nadzor s kamerami in drugimi pripomočki te
tehnične rešitve dopolnijo s slikami oči in pisnimi sporočili, s čimer
bo vsakomur takoj jasno, da ga (morda) kdo gleda.

Skupina raziskovalcev iz Newcastla je izvedla še drug podoben preskus,
pri katerem so preverjali, kakšen učinek imajo pogledi na radodarnost
ljudi. V eksperiment so vključili 48 članic in članov univerzitetnega
oddelka za psihologijo; ti so se dogovorili, da v skupni kuhinji pustijo
določen znesek za kavo, čaj in mleko, in sicer brez računov in uradne
blagajne. Dogovorjeni znesek so, ko so si natočili kavo ali čaj ter
prilili mleko, preprosto vrgli v »častno skrinjico«. Med preskusom so
raziskovalci sobo, kjer so si psihologi stregli z napitki, pustili
nedotaknjeno -- z izjemo majhne, a pomembne podrobnosti. V prvem
raziskovalnem tednu so ob napisu z napotki za plačevanje dodali
fotografijo oči, ki so jo naslednji teden nadomestili s podobo cvetja. V
tretjem tednu so v ljudi spet srepele oči, potem so se spočili ob cvetju
... in tako naprej. Rezultati preskusa, ki so ga izvajali deset tednov,
so bili presenetljivi. V povprečju so ljudje v tednih, ko so bile na
steni podobe oči, v skrinjici pustili skoraj trikrat več denarja kakor v
tednih s podobo cvetja, pri čemer se poraba napitkov v »očesnih« in
»cvetličnih« tednih ni bistveno razlikovala. Osrednja ugotovitev
raziskave je torej naslednja: če imajo ljudje občutek, da so opazovani,
pa četudi vanje zrejo zgolj fotokopirane podobe oči, je že dovolj dobra
spodbuda, da postanejo radodarnejši in ravnajo bolj prosocialno.

Podobno raziskavo kakor v Newcastlu, le da so preskusi potekali v
laboratorijskem okolju, so izvedli na Univerzi v Kaliforniji v Los
Angelesu. Ugotavljali so, kako subtilni namigi, da so pod nadzorom,
vplivajo na dobrodelnost ljudi (Haley in Fessler 2005). Preskus je
potekal na računalniku, s pomočjo katerega so udeleženci v raziskavi
določili, koliko denarja bi namenili komu drugemu, koliko pa bi ga
obdržali zase. V sobi, kjer je potekal preskus, so bili sami,
raziskovalci pa so jim prej pojasnili, da bodo njihove odločitve ostale
povsem anonimne. Bistvo preskusa se je skrivalo v ozadju računalniškega
zaslona. V prvem primeru so udeležence posedli pred zaslon, na katerem
so bile narisane stilizirane oči, v drugem primeru pa je bilo na ozadju
zaslona napisano le ime inštituta, kjer je potekala raziskava. Poleg
tega so udeležencem bodisi pokrili ušesa s posebnimi naušniki, ki so jih
zvočno osamili od okolice, bodisi so ostali brez njih. Pokazalo se je,
da naušniki niso vplivali na dobrodelnost, medtem ko je podoba oči na
zaslonu pomembno vplivala na njihov altruizem. Denar je domnevni drugi
osebi namenilo dvakrat več udeležencev v primerjavi s kontrolnim
preskusom z nevtralnim ozadjem.

Tudi drugi podobni eksperimenti, pri katerih so preskušali moralno
trdnost in altruistične oziroma empatične vzgibe udeležencev, so
potrdili, da je občutek vidnosti izjemno pomemben za spodbujanje
sodelovanja, altruizma in prosocialnosti (Bourrat, Baumard in McKay
2011; Emery 2000; Rutte in Pfeiffer 2009; White 2014). Pri mnogih
preskusih je bil bistven občutek, da nad opazovanci bdi moralna
avtoriteta, ki zgolj s svojo navzočnostjo vpliva na njihova dejanja in
odločitve. Ob tem se spomnimo osupljivih eksperimentov in presenetljivih
raziskovalnih izsledkov socialnega psihologa Stanleya Milgrama (1974),
ki je v 60. letih prejšnjega stoletja izvedel niz preskusov, pri katerih
ga je zanimalo, kako na dejanja vpliva navzočnost avtoritarnega
posameznika. Eksperimente je izvedel deloma pod vtisom sojenja
nacističnemu vodji Adolfu Eichmannu, povsem običajnem človeku, ki je
normaliziral nepredstavljivo (Peattie 1984) in, po besedah Hannah Arendt
(2007 \[1963\]), »banaliziral zlo«, saj je v imenu državne oblasti brez
oklevanja sprejemal in izvajal najbrutalnejše ukaze -- ker so mu pač
tako ukazali tisti »od zgoraj«. V Milgramovih preskusih, ki jih danes
zaradi moralnih zadržkov in etičnih kodeksov verjetno ne bi mogli
ponoviti, so se ljudje, ki so sodelovali v eksperimentu, podredili
napotkom avtoritete, pri čemer so osebi, ki je bila prav tako udeležena
v preskusu, dajali električne šoke, ki bi bili lahko tudi smrtonosni. Na
srečo so bile osebe, ki so prejele elektrošoke, zgolj igralci, elektrika
pa ni zares stekla skoznje, a tega ljudje, ki so bili za nadzorno
ploščo, niso vedeli. Ena od zanimivih Milgramovih ugotovitev je bila, da
pri sprejemanju odločitev ne deluje le avtoritarni nadzor »od zgoraj«.
Pokazalo se je, da je enako pomemben vrstniški pritisk, ki vpliva na
ljudi in spodbuja moralna -- in tudi nemoralna -- dejanja. Še več:
hujskanje znancev, prijateljev ali naključnih oseb, ki jih imamo za
enakovredne, je celo učinkovitejše od napotkov strogega nadzornika.

Ameriška publicistka in Pulitzerjeva nagrajenka Tina Rosenberg (2011, 2013) je ugotovila, da so pozitivni zgledi, medsebojno opazovanje in
posnemanje ter vrstniški pritisk osrednjega pomena za delovanje
množičnih prostovoljskih akcij in doseganje družbenih sprememb. Ljudje
se po eni strani vedejo prosocialno, ker jih dejansko skrbi za druge in
želijo spremeniti svet na bolje, družbeno odgovorno vedenje pa poteši
tudi temeljno človeško potrebo po priznanju, kar je prav tako pomemben
motivacijski dejavnik. Po njenem mnenju je želja po spoštovanju dovolj
močna, da lahko povsem preobrne hierarhijo potreb, kakor jo je začrtal
Abraham Maslow, ko je pojasnjeval, da sta temeljni fizični potrebi po
hrani in varnosti. Dejansko je marsikdaj najpomembnejša
samoaktualizacija, ki naj bi bila med potrebami na lestvici zadnja.
Zanimiv primer vrstniškega pritiska, ki ga je opisala, je sodelovanje v
neformalni skupini Odpor, ki je v Srbiji nastala ob koncu 90. let
prejšnjega stoletja, v času režima Slobodana Miloševića. Mnogi mladi so
se skupini pridružili predvsem zato, ker so opazili, da se upirajo drugi
-- in ker so tudi sami želeli biti videni kot del prelomnih dogodkov.
Protesti so postali središče alternativnega življenja mladih, ki so tako
dobili priložnost, da v Odporu pokažejo svoj pogum in spodbudijo
politične spremembe. »Ustvaril je protagoniste: ljudi, ki so se
prelevili iz pasivnih žrtev v drzne junake. Njihov cilj je bil, da
odstavijo diktatorja. Lahko pa bi šlo tudi za kaj drugega -- na primer
za politični cilj, kot sta boj proti podnebnim spremembam ali reševanje
ljudi v Darfurju, ali dobrodelni cilj, na primer organiziranje
zdravstvene pomoči ali protesti za pravice manjšin« (Rosenberg 2013:
509). Pomembno je, da so protestniki drug drugega podpirali, spodbujali
in se seveda tudi opazovali in nadzorovali.

Podobni mikrorevoluciji smo bili v Sloveniji priče konec leta 2012 in na
začetku naslednjega leta. Trg republike v središču Ljubljane je pokal po
šivih od protestnikov, ki so želeli odstraniti tedanjo vlado. Zbrane
množice so med drugim zahtevale odstop politične elite (leve in desne,
kot so poudarili), reformo sodstva, zaplembo neupravičeno pridobljenega
premoženja in večji vpliv volivcev na sestavo državnega zbora. Zahtevale
so državo, ki naj temelji na morali, socialni pravičnosti in vladavini
ljudstva. Vendar ohlapno definirane in visokoleteče zahteve gotovo niso
zadoščale, da so se na tako imenovanih vseslovenskih ljudskih vstajah,
ki so se v prestolnici zvrstile večkrat, začeli zbirati tisoči ljudi. Na
prvi vstaji decembra 2012 se je zbralo pet tisoč ljudi (približno dva
tisoč jih je sočasno protestiralo v drugih slovenskih mestih), na drugi
vstaji čez približno mesec dni jih je bilo osem tisoč, na tretji, ki je
bila marca 2013, pa že 20 tisoč ljudi. Niz protestov so podpirale
različne tehnologije, ki so omogočile tako spodbujanje kot
predstavljanje protestniških dejanj. Skupine na spletnih družbenih
omrežjih so bile takrat izjemno dejavne, pokazala pa se je tudi
mobilizacijska moč, skrita v pametnih telefonih, s katerimi so
udeleženci na protestih snemali spontane glasbene prireditve, razširjali
posnetke po spletu, sproti komentirali, kdo je prišel in koga ni bilo na
spregled, ter drug drugega opozarjali, kdaj prihaja policija in kam se
selijo protestniki. Ti so delovali kot nekakšna jata ali »pametna
množica«, povezana z informacijskimi tehnologijami (prim. Rheingold 2004
\[2003\]).

Kaj je poleg vabil na Facebooku prepričalo ljudi, da so se pridružili
spontanemu gibanju? Poleg političnih, socialnih zahtev in pričakovanj je
bil verjetno zelo močan občutek, da je v takšnih prelomnih trenutkih
preprosto treba biti zraven. Če na javnem dogodku nisi viden, in to
fizično, potem v prevratniškem kontekstu ne obstajaš. Kako pomembna je
potreba po vidnosti ob takšnem dogodku, se je morda še najbolje
pokazalo, ko je takratni slovenski predsednik vlade ozmerjal
protestnike, da so »levi fašisti«, njegova stranka pa je na spletnem
omrežju Twitter dodala še, da so ljudje na cestah »zombiji«, kar je
protestnike še bolj razvnelo. Naslednje vstaje so se udeležili v
razcapanih oblekah in zamaskirani v žive mrliče, prestolnica pa je bila
tisti dan podobna sceni videospota *Thriller*, v katerem je Michael
Jackson sem in tja suval z boki skupaj s četico mrtvecev, ki so se
dvignili iz grobov. Premier je kmalu zatem odstopil -- sicer ne zgolj
zaradi zahtev protestnikov, gotovo pa tudi zaradi njih.

Protesti proti oblastnikom, ki so razgreli mrzlo zimo, pa se sploh niso
začeli v Ljubljani, temveč v Mariboru, in sicer zaradi koruptivnosti
tamkajšnje mestne oblasti. V drugem največjem slovenskem mestu se je
kaplja prelila čez rob zaradi postavitve radarskih merilnikov hitrosti v
prometu, ki jih je mestna oblast ob ceste postavila v javno-zasebnem
partnerstvu s tehnološkim podjetjem. Podjetje je od mesta dobilo
soglasje za postavitev 46 radarskih merilnikov; 30 so jih postavili do
oktobra 2012 in z njimi v prvih nekaj dneh posneli kar 25 tisoč
prometnih prekrškov -- ogromno za mesto s 100 tisoč prebivalci.
Mariborčani so pobesneli deloma zaradi nadzornega sistema, predvsem pa
zaradi dejstva, da je več kot 90 odstotkov denarja, zbranega s kaznimi,
prejelo zasebno podjetje, mesto pa je od celotnega zneska pridobilo manj
kot desetino. Svoj bes so najprej zlili nad naprave, ki so jih
nadzirale; uničili ali poškodovali so 11 od 30 radarjev ([Spletni vir 4](http://www.24ur.com/novice/crna-kronika/10-radarjev-je-gorelo-11-so-izruvali.html)).
Nato so se spravili še nad župana kot vrhovnega zastopnika mestne
oblasti, ki je za mnoge simboliziral tudi mestno korupcijo. Najprej
tisoč, teden zatem 10 tisoč in v naslednjem tednu 20 tisoč ljudi je
dvignilo pritisk do te mere, da se jim je posrečilo razkronati župana in
odstraniti sporne radarje.

### Oboroževalna tekma med vozniki in nadzorniki

Ni pa seveda nujno, da poostren in samodejen nadzor prometa zmeraj in
povsod podžge državni prevrat. V nekaterih mestih in državah takšni
nadzorni sistemi dlje časa uspešno delujejo, ljudje pa se nadzoru ne
upirajo. V Singapurju so že v 70. letih prejšnjega stoletja začeli
uvajati sistem za preprečevanje prometne gneče v mestnem središču. V tej
azijski državici, stisnjeni med Malezijo in Indonezijo, ki ima izjemno
zgoščeno naselitev prebivalstva, so voznikom sprva zaračunavali vstop v
mestno središče na posebnih cestninskih postajah. Tako se je število
vozil skoraj razpolovilo, nesreč na cestah pa je bilo za četrtino manj.
Ko so videli, kako učinkovit je sistem, so ga v 90. letih razširili na
mestne vpadnice. Težava je bila, da so za prodajo dovolilnic potrebovali
veliko ljudi, vozniki in potniki pa so se pritoževali, ker so morali
pogosto dolgo čakati v koloni, da so kupili dovolilnico. Zato so leta
1998 sistem posodobili, nadgradili so ga s samodejnim elektronskim
zaračunavanjem cestnine. Vozniki imajo v vozilih posebno plačilno
kartico, ki je povezana z napravo za prenos in prikaz podatkov. Ko se
avto pripelje mimo plačilne postaje, se znesek samodejno odšteje s
kartice, voznik pa sproti vidi, koliko stane vožnja. Plačilo je obvezno
za vse, razen za rešilce, gasilce in policijo ter druga intervencijska
vozila. Znesek ni vedno enak, temveč je odvisen od tipa vozila, časa in
relacije vožnje. Če se, na primer, v mesto pripeljete ob treh zjutraj,
boste plačali manj, kakor če bi tja pridrveli ob treh popoldne, ko je
gneča na cesti precej večja. Po uvedbi elektronskega cestninjenja so se
navade na cesti vnovič spremenile. Gostota prometa se je zmanjšala za
dodatnih 15 odstotkov, število potnikov v javnem prevozu pa se je
povečalo za petino. S sistemom ERP, katerega uvedba je stala nekaj več
kot sto milijonov evrov, v mestu letno prislužijo več kot 40 milijonov
dolarjev, kar pomeni, da se je investicija poplačala v nekaj letih
([Spletni vir 5](https://www.edf.org/sites/default/files/6116_SingaporeTraffic_Factsheet.pdf)).

Kakšen bo naslednji korak pri nadzoru prometa v tej visokotehnološki
državici? Že leta 2006 so razkrili dolgoročne načrte o tem, kako naj bi
v prihodnje deloval sistem cestninjenja. Glavni element bo satelitski
nadzor. Nadzornih postaj ne bo več, v vozilih pa bodo vgrajene naprave
za sledenje s sistemom GPS, s katerimi bodo v državi, obsedeni z
zbiranjem podatkov ter nadziranjem ljudi in stvari, nenehno spremljali,
kje je vozilo in kako hitro se pelje. Če se prestavimo v singapursko
prihodnost, si lahko zamislimo nadzorni sistem, zaradi katerega bodo
hitrostni prekrški nesmiselni. Naprava, povezana s satelitom, bo namreč
samodejno zaznala, ali je voznik na določenem območju presegel dovoljeno
hitrost. To bo sporočila pristojnemu organu, na primer mestnemu
redarstvu, ki bo kršitelju s transakcijskega računa avtomatsko odtrgal
določen znesek, odvisen od resnosti prekrška. Na dom bo prejel le še
obvestilo, kje in kako je naredil napako ter koliko je za to plačal.

Vendar takšne nadzorne rešitve uvajajo predvsem v napol totalitarnih
režimih, kakršen je Singapur, mar ne? Ne nujno. Tudi v Evropski uniji že
deluje sistem e-Call oziroma e-klic, s katerim si prizadevajo zmanjšati
posledice prometnih nesreč, saj naprava v vozilu, podprta s satelitskim
sledenjem, ob nesreči samodejno obvesti središče za pomoč o tem, kje in
kdaj je prišlo do nesreče. Reševalci lahko na kraj nesreče pridejo
veliko hitreje in oskrbijo ponesrečenca, kar lahko prinese precejšen
prihranek za državno blagajno. Raziskave so namreč pokazale, da vsaka
dodatna minuta čakanja po nesreči na reševalno vozilo stane državo kar
1300 evrov ([Spletni vir 6](https://www.zurnal24.si/avto/slovenija-z-ecall-sistemom-prehitela-vse-260869)).
Nadzorni sistem, ki ves čas spremlja način vožnje, seveda ni zanimiv le
z varnostnega in zdravstvenega vidika. Zanj se zanimajo tudi
zavarovalnice, ki bodo v zameno za nižje premije lahko spremljale, kako
ljudje vozijo, in preprečevale goljufije. Rešitev zanima tudi policijo,
saj lahko prekrškarje takoj identificira in oglobi. Lažje delo bi imela
tudi tožilstvo in sodstvo, ki bi lahko med sojenjem zahtevala razkritje
podatkov iz črne skrinjice, v kateri so dokazi o dobrih in slabih
dejanjih na cesti.

### Biti viden pomeni biti priden

Ljudje pogosto razmišljajo po naslednjem načelu: strožji je nadzor,
večja je verjetnost, da bodo moralni prekrški razkriti in kaznovani.
Posledica? Ljudje so pridnejši in krepostnejši, je v prispevku o
moralnosti in tehnologijah pojasnil filozof Emrys Westacott (2010) z
Alfredove univerze v ZDA. Za zgled je predstavil evolucijo nadzorovanja
prometa, in sicer v šestih fazah. V prvi, najbolj »naravni« in »divji«
fazi vozniki počnejo, kar jim pade na pamet. Vozijo hitro, izogibajo se
kvečjemu čelnim trkom z drugimi vozili. »Življenje je hitro, zabavno in
kratko,« pribije Westacott. V drugi fazi začne vlada uvajati hitrostne
omejitve, a se večina voznikov ne meni zanje, saj ni pravega nadzora in
ustreznih sankcij. V tretji fazi policisti patruljirajo na cestah in
kaznujejo prekrškarje. Divji vozniki, željni hitre vožnje, se zasedam
lahko še vedno izognejo, posebej ker prometna policija navadno stoji na
istih in predvidljivih krajih. V četrti fazi je na cesti več policistov,
ki so za nameček opremljeni z radarji. Prehitra vožnja postaja vse bolj
nesmiselna, posebej v mestih, kjer s kaznimi za prometne prekrške krpajo
občinsko blagajno. Po Westacottovem mnenju imajo vozniki še vedno na
voljo tri protiukrepe. Prva možnost je, da avtomobile opremijo z
napravami za motenje radarskega signala, s čimer posežejo na pollegalno
področje. Druga je, da kupijo avto s samodejno zaporo hitrosti in s tem
preprečijo, da bi sploh stopili na plin. In tretji ukrep? V bistvu ga
ni. Vozijo pač po starem, tu in tam prilagodijo hitrost in ves čas
nemirno oprezajo, ali so za vogalom policisti. Sledi peta faza, ko začne
policija uporabljati satelitski nadzor. Zaznavanje in kaznovanje
prekrškov postane samodejno, kršenje predpisov pa je zato nesmiselno in
neumno. Velika večina spoštuje pravila in vozi previdneje in varneje.
Nazadnje je tu še šesta faza. Vsa vozila morajo biti po zakonu
opremljena z napravami, ki izmerijo hitrost in zaznajo lokacijo.
Računalnik v vozilu prepreči, da bi voznik sploh presegel hitrostne
omejitve. Tisti, ki bi jih zamikalo, da bi brzeli hitreje, bodo morali
torej poseči v nadzorno tehnologijo in zaobiti delovanje naprav, ki
brzdajo konje pod pokrovom. Prednosti takšne evolucije so očitne.
Divjakov in pijancev je na cesti manj, posledično pa tudi nesreč. Vožnja
je sproščenejša, stroški za zdravljenje poškodovanih in rehabilitacijo
invalidov so manjši, znižajo se tudi zavarovalne premije. Ko nadzor
prevzamejo tehnologije, se zmanjšajo tudi stroški policijskega dela.
Policija se lahko tako posveti pregonu najhujših kriminalcev, namesto da
se po cestah podi za prekrškarji.

Vse to sicer zveni dobro, skoraj idilično, dokler Westacott ne predstavi
še druge strani. Povečan nadzor sicer prinaša veliko dobrega, vendar je
cena, ki jo plačamo, po njegovem visoka. Že res, da so ljudje pridnejši,
a takšni so zaradi tehnologij, ne pa zaradi sebe in drugih. Vse
naprednejše tehnologije onemogočajo, da bi tudi napredovali in rasli kot
posamezniki in skupnost ter da bi bili dobri zato, ker je tako prav, ne
pa zato, ker jih nekdo ali nekaj gleda. Da bi poudaril razloček med
sistemom, utemeljenem na nezaupanju in nadzorovanju, ter sistemom,
katerega osnova sta zaupanje in sodelovanje, je predstavil fiktivni
srednji šoli. V prvi, ki se imenuje Nadzorna šola, se vodstvo postavlja
s kamerami, ki nadzirajo glavni vhod, hodnike in celo razrede. Učitelji
pred kontrolnimi nalogami vključijo napravo, ki zmoti elektronske
signale, s čimer preprečijo, da bi učenci za odgovori brskali po
pametnih telefonih. Eseji, ki jih učenci pripravijo doma, preveri
poseben program proti plagiatorstvu, ki v hipu razkrije odlomke in
odstavke, pripravljene po načelu »kopiraj in prilepi«. Strpnosti do
prekrškarjev ni, pravi njihov oglasni letak, zato je tu v primerjavi z
drugimi srednjimi šolami po državi bistveno manj goljufanja, saj učenci
hitro ugotovijo, da je pridnost koristna, goljufanje pa je vedno strogo
kaznovano. Druga ustanova se imenuje Poštena šola in deluje po načelu
časti. Na začetku šolskega leta učenci slovesno prisežejo, da bodo
spoštovali šolska pravila in ne bodo goljufali. Učitelji jim zaupajo,
tako da lahko teste v razredu rešujejo sami, brez nadzora, ali pa jih
celo napišejo doma. Nihče niti ne pomisli, da bi preverjal, ali je v
esejih kdo prepisoval, saj to ni v skladu s temeljnimi šolskimi načeli
in predpisi.

»Katero šolo bi raje obiskovali? Katero bi priporočili svojim otrokom?«
zvito vpraša Westacott. Odgovor je skoraj peresno lahek. Podobno velja
za delovna mesta. Bi raje delali nekje, kjer vam nadrejeni ves čas
visijo za vratom, nadzorujejo delo z najrazličnejšimi napravami in
prijemi, si izmišljujejo nova birokratska pravila, da sledijo delovni
uspešnosti in vestno nadzorujejo navzočnost na delovnem mestu? Ali bi
bili raje v službi tam, kjer o opravljenih delovnih urah ni treba
poročati in kjer menedžerji zaposlenim povsem zaupajo, pa četudi se
sploh ne pojavijo na delovnem mestu? Tudi v tem primeru odločitev
verjetno ni težka. Pa bi bili pripravljeni podoben obrat narediti tudi
pri prometu in ga utemeljili na zaupanju in odgovornosti? Verjetno
precej težje. Med drugim zato, ker so ljudje v šolah in delovnih
organizacijah del dokaj ustaljenega sistema. Sošolci se med sabo
poznajo, prav tako sodelavci, zato natanko vedo, komu lahko zaupajo in
komu ne. V prometu je drugače: nenehno se srečujejo tujci, ki se pogosto
vidijo prvič in ne vedo, kaj bo storil drugi. Bo pritisnil na plin ali
pravočasno zavrl?

### Vpliv opazovanja na vedenje in navade

Zgledi iz prejšnjega poglavja pritrjujejo ugotovitvi, da se pogledom in
nadzoru v sodobnem svetu skoraj ni mogoče izogniti, in sicer predvsem
zaradi razvoja informacijskih in komunikacijskih sredstev, ki spremljajo
človekove vsakdanje dejavnosti, ob čemer se razkrajajo njegovi zadnji
»otoki zasebnosti« (Nippert-Eng 2010). Kljub temu pa učinki takšnega
popolnega nadzora in (skoraj) popolne vidnosti niso nujno negativni,
temveč so lahko tudi prosocialni, saj spodbujajo altruizem in družbeno
angažiranost. Če ima posameznik občutek, da ga drugi gledajo, ravna
drugače in lahko tudi dolgoročno spremeni svoje navade: v soseski
spoštuje načela ločevanja odpadkov in smeti strese v pravi koš, v menzi
za sabo pospravi pladenj z ostanki hrane ter pobere pasje iztrebke, ki
jih je njegov ljubljenček pustil na sosedovi zelenici (Linden 2011).

Pomembno vprašanje pa je, kdo naj določi meje dobrega in slabega,
pozitivnega in negativnega vedenja? Kdo, skratka, razsodi o tem, ali je
posameznik priden ali ne? Če meje pridnosti začrta država, potem se
pozitivni učinki nadzora hitro sprevržejo v njegovo orwellovsko
nasprotje, ki se že kaže v psevdodemokratičnih režimih nekaterih držav,
na primer v Singapurju, ter postaja vse značilnejše tudi za
tradicionalne zagovornice demokracije in posameznikove svobode -- mednje
sodijo tudi Združene države Amerike s svojim nacionalnim in globalnim
»vsevidnim očesom« (National Security Agency), ki preverja, kaj ljudje
počnejo na spletu in kako komunicirajo po telefonu, ter po potrebi
analizira, kaj počne in misli globalna skupnost. Če meje, po drugi
strani, zariše posameznik na podlagi samonadzora, torej sledenja lastnim
vzgibom, potem se te lahko poljubno spreminjajo in postanejo
nedoločljive, nejasne. Če meje pridnosti opredeljuje skupnost z
medsebojnim nadzorom, ki naj bi bil bolj demokratična oblika odločanja,
potem obstaja možnost, da večina preglasi manjšino, kar tudi ni
najboljša izbira, da bi dosegli soglasje in uspešno sobivali.

Kot mogoč model preživetja in sožitja v sodobnem steklenem panoptiku se
kaže večsmerna in večplastna shema nadzora, pri kateri dobi možnost
nadzora še posameznik, in to ne le nad lastno podobo in dejanji, temveč
tudi nad osrednjo avtoriteto, na primer nad vodstvom države, ustanove
ali podjetja. S takšnim nadzorom »od spodaj«, ki mu nekateri avtorji
(Mann 2004; Fernback 2013; Mann in Ferenbok 2013) pravijo podzor, pri
čemer v izvirniku uporabljajo francosko besedo *sousveillance*, dobijo
možnost opazovanja tudi tisti, ki so sicer podvrženi nadzoru in
spremljanju. Na ta način se hegemonija pogledov omili, ljudje, ki se
podrejajo pogledom in pravilom, pa lahko vplivajo tudi na odločevalce
ter kontrolirajo in spreminjajo njihove navade -- po možnosti seveda na
bolje. Pridni bi morali namreč biti tudi -- ali celo predvsem -- tisti,
ki opazujejo, in ne le tisti, ki so opazovani.

## 4 POGLED PO SPLETU: Google vas gleda

> Every move you make,\
> every step you take,\
> I\'ll be watching you.

The Police

Pred kakim letom so ob večstanovanjski hiši, kjer stanujem, zgradili
novo poslovno stavbo. Ogromen kvader je videti še bolj sterilen, ker so
na oknih odsevna stekla, v katerih se zrcali okolica. Stekla čez dan
preprečujejo, da bi od zunaj uzrli, kaj se godi v stavbi, medtem ko se
popoldne, ko v prostorih prižgejo luči, precej dobro vidi, kaj se dogaja
v notranjosti. Sprva se mi je zdelo zanimivo in zabavno, da sem
navsezgodaj lahko pogledal skoz okno svojega doma in se opazoval, medtem
ko sem se brez majice sprehajal po stanovanju. Kmalu pa sem ugotovil, da
v steklu nasproti ne vidim le sebe, temveč tudi svoje sosede v lastni
hiši. Če sem skoz okno pogledal pod določenim kotom, se je namreč v
steklih sosednje stavbe zrcalilo njihovo stanovanje, razločno pa so se
videle tudi vse sobe našega stanovanja na isti strani hiše. Za otroke je
bilo to čudovito odkritje, saj so lahko skoz okna gledali drug drugega
in si mahali iz sobe v sobo, pri čemer so gledali svoje odseve. Najbolj
navdušeni pa so bili, ko so opazili sosedovo papigo, ki si je -- nevede,
da jo nekdo opazuje -- čistila perje in si ob tem glasno požvižgavala.
Ko so se v sosednjo stavbo naselili najemniki in sedli za delovne mize z
računalniki, je položaj postal še bolj komičen. Pri pogledu skoz okno
sem namreč videl zgolj obrise nog v kratkih hlačah -- po poraščenosti
sem sklepal, da so povečini moške --, ki so bincale sem in tja. Kadar so
v pisarnah prižgali luči, je bil razgled boljši in ogledal sem si lahko
tudi obraze zaposlenih in podrobnosti poslovnega sveta, ki je vzniknil v
naši neposredni bližini.

Kako pa je na moje navade vplival občutek, da sem tudi sam na očeh, in
to mnogokrat takrat, ko se tega sploh ne zavedam? Sprva sem predvsem iz
navajenosti in nekoliko tudi zaradi lenobe počel vse po starem. Zjutraj
sem šel pod tuš, potem sem se obrisal in gol odcapljal v spalnico, da bi
se oblekel. Čez nekaj dni se mi je, ko sem vlekel brisačo s police,
končno posvetilo, da me med preoblačenjem morda kdo gleda, zato sem
hitro odprl vrata omare in se skril za njimi kot za nekakšno špansko
steno ter si nadel sveže perilo. Od takrat se navadno oblečem ali vsaj
ogrnem, preden vstopim v spalnico. Pogosto tudi vnaprej spustim težke
zunanje rolete, ob čemer se sicer počutim še najvarneje in najbolj
intimno, vendar je potem v sobi neprijetna tema, zato jih običajno znova
dvignem in se počutim podobno kakor v tistih kabinah za striptiz, kjer
se zastor postopoma spušča, dokler v režo ne pade nov žeton.

Nekajkrat na mesec se mi vseeno primeri, da se brez premišljanja
odpravim razgaljen pred spalnično omaro, nakar se spomnim, da sem
verjetno spet komu na ogled. Takrat se obrnem proti oknu in se zazrem v
navidezne oči na drugi strani, ki jih seveda ne morem videti, skozme pa
šviga mešanica občutkov, ki so navadno nekje med sramom, ponižanjem,
strahom in jezo. Tu in tam me prešine, da me je morda kdo posnel s
kamero na svojem telefonu in da bo posnetek, kako razgaljen tekam po
stanovanju in vlečem oblačila s polic, objavil na katerem od spletnih
portalov, morda na enem od tistih, ki so namenjeni amaterski
pornografiji. Ob tem se skoraj vedno počutim nekoliko krivega, saj bi
moral vendar sam poskrbeti za svojo varnost in zasebnost ter pravočasno
zatemniti okno, namesto da se tako rekoč javno razkazujem. Vsakič znova
si potem obljubim, da bom v naslednjih dneh na okna namestil dodatna
notranja senčila, s čimer bom preprečil kukanje v našo zasebnost.

Možnost nadzora, skratka, vpliva na to, kako se vedem in kako se
predstavljam pred drugimi. Zaradi pogledov onstran oken sem pogosto
primerneje napravljen in vse bolj celo pazim, kakšen sem videti pred
občinstvom. Imam prevelik trebuh? Se mi vidijo madeži na majici? Kadar
sem v kateri od sob, ki so izpostavljene pogledom, se izogibam grdim
navadam, kot sta ovohavanje pazduhe in praskanje po zadnjici. Trudim se,
da bi imel čim boljšo postavo in bil vir poželenja pri ženskah ter
zavisti pri moških, če že napol razgaljen živim v izložbi in bo posnetek
mojega vsakdanjika ostal za vekomaj shranjen na spletu.

V tem poglavju se posvečam takšnemu ogledovanju z »druge strani« in
kopičenju podatkov o tem, kaj počnemo zasebno in javno. V svetu, ki
temelji na tehnologijah medsebojnega opazovanja in sledenja, smo namreč
nenehno podvrženi pogledom, ki kot rentgenski žarki predirajo stene
naših zatočišč in neznancem omogočajo pogled na dejavnosti, ki smo jih v
preteklosti lahko ohranili le zase. »Če mislite početi kaj, česar ne bi
želeli deliti z drugimi, je morda bolje, da se tega sploh ne lotite,« je
leta 2009 v televizijskem intervjuju ominozno oznanil Googlov direktor
Eric Schmidt in tako namignil, da nas tudi Google nenehno gleda
([Spletni vir 7](https://www.youtube.com/watch?v=A6e7wfDHzew)). Še bolj
zaskrbljujoče pa je, da se prav posamezniki, ki upravljajo s
tehnologijami sledenja in analizirajo informacije o tem, kaj počnejo
ljudje v intimi, na vso moč trudijo, da bi ubranili in utrdili lastno
zasebnost. Schmidt si je po poročanju medijev kupil na Manhattnu drago
stanovanje in več milijonov vložil v izolacijo in druge zaščitne ukrepe,
zaradi katerih ni mogoče ne slišati ne videti, kaj počne na samem in kdo
zahaja k njemu na obisk ([Spletni vir 8](https://www.dailymail.co.uk/news/article-2377785/Google-CEO-serial-womanizer-Eric-Schmidt-spends-15-million-dollars-private-doorman-Manhattan-penthouse-totally-soundproofed.html);
[Spletni vir 9](https://www.gq-magazine.co.uk/article/eric-schmidt-google-scandal)).
S fizičnimi ovirami in ograjami brani svojo zasebnost tudi ustanovitelj
Facebooka Mark Zuckerberg, ki je podobno kot Schmidt izjavil, da imamo
ljudje le eno identiteto, in ta naj bo vidna, če želimo biti drug pred
drugim iskreni in pošteni (Kirkpatrick 2010). Vendar Zuckerberg ne pušča
odprtih oken in vrat, in to ne v fizičnem ne v digitalnem prostoru.
Svoja razkošna bivališča je namreč obdal z visokimi zidovi in
varnostnimi sistemi ([Spletni vir 10](https://www.huffingtonpost.com/entry/mark-zuckerberg-wall-hawaii_us_5772e30be4b0d1f85d479ff0)),
poleg tega pa uporablja še poceni in učinkovit trik, s katerim
uporabniki pripomočkov pogosto poskrbijo, da drugi ne pogledujejo v
njihovo zasebnost. S fotografije, s katero je po lastnem omrežju
oznanil, da ima Instagram, ki je v Facebookovi lasti, že pol milijarde
uporabnikov, je namreč razvidno, da je slavni milijarder kamero svojega
prenosnika prekril z nalepko, s čimer je vsaj deloma omejil zvedave
poglede in hekerske vdore ([Spletni vir 11](https://www.theguardian.com/technology/2016/jun/22/mark-zuckerberg-tape-webcam-microphone-facebook)).
Tako Zuckerberg kot Schmidt torej branita lastne trdnjave in zidata nove
zidove, in to v dobršni meri iz dobička od podatkov o tem, kaj drugi
ljudje iščejo in s kom se družijo.

### Digitalni tok zavesti

Kaj ljudje pravzaprav iščejo po spletu in kaj lahko o njihovem vedenju
in navadah iz vpisov v iskalno polje razberejo informacijska podjetja,
kakršna sta Google in Facebook? Navadni ljudje to težko izvemo, saj
podatki o iskanjih navadno niso javno dostopni. Ne skrivajo jih le
posamezniki, temveč tudi skrbniki, ki upravljajo iskalnike. Občasno pa
informacije le pricurljajo v javnost. To se je zgodilo leta 2006, ko je
vodja raziskovalne skupine ameriškega ponudnika spletnih storitev AOL
Abdur Chowdhury na spletu objavil seznam 36 milijonov iskalnih besed in
stavkov, s katerimi je brskalo za informacijami 657 tisoč uporabnikov
(Harkin 2009: 154--155). Chowdhury se je po nepremišljenem dejanju
zagovarjal, da je skušal raziskovalcem digitalnih podatkov zgolj
olajšati razumevanje iskanja po spletu, vendar v AOL niso imeli posluha
za njegove razlage. »Zasrali smo in zato smo jezni in prizadeti,« je
dejal Andrew Weinstein, tedanji predstavnik AOL za stike z javnostjo.
»To je bil navidez nedolžen poskus, da bi akademski skupnosti pomagali z
novimi raziskovalnimi pripomočki, a se nanj nismo primerno pripravili.
Če bi se, bi ga zagotovo nemudoma preprečili« ([Spletni vir 12](http://newsbreaks.infotoday.com/NewsBreaks/AOL-Is-Caught-in-Its-Own-Long-Tail-17374.asp)).
Chowdhuryja so skupaj s še enim sodelavcem odpustili, hkrati pa je
odstopila tudi direktorica za področje tehnologij Maureen Govern. V AOL
so si zelo prizadevali, da bi s spleta čim hitreje odstranili zapis
trimesečnih podatkov o tem, kaj zanima ljudi, a se jim to ni posrečilo,
saj so spletni uporabniki sporne datoteke tačas že prenesli na svoje
računalnike in jih razširili po spletu. Prepis iskalnih zadetkov se je
dolgo ohranil na strani AOL Stalker (besedo *stalker* bi lahko v
slovenščino prevedli kot zalezovalec), ki je ponudila enkraten uvid,
kako je ogromna skupina ljudi uporabljala splet in kaj jim je rojilo po
glavi med iskanjem. Domnevno anonimni spletni uporabniki pa niso ostali
dolgo skriti. Navdušencem se je na podlagi iskanj in nekaterih osebnih
podatkov, ki so bili razkriti med brskanjem, posrečilo identificirati in
locirati nekaj dejanskih oseb. Novinarja časnika *New York Times* sta se
tako zapičila v osebo s šifro 4417749, ki je z brskalnikom AOL med
drugim iskala informacije o »trdih prstih«, »samskih moških v
šestdesetih« in »psu, ki povsod urinira«, njeno identiteto pa so
razkrili predvsem zato, ker je skušala poiskati podatke o svoji bližnji
okolici in sorodnikih. Za anonimno številko se je skrivala Thelma
Arnold, 62-letna vdova iz Lilburna v ameriški zvezni državi Georgia. »To
so moja iskanja,« je osupla priznala novinarjema, ko sta ji pokazala
njen iskalni seznam. Ko je zapis podrobneje pregledala, se je zgrozila:
»Moj bog, to je vse moje zasebno življenje! Nisem si mislila, da mi
nekdo gleda čez ramo« ([Spletni vir 13](http://www.nytimes.com/2006/08/09/technology/09aol.html)).

Tudi če na podlagi iskanj ni mogoče ugotoviti dejanske osebe, si je
lahko precej dobro zamišljati, kaj se je ljudem pletlo po glavi, ko so
sedeli za računalnikom in brskali po spletu. Eden od trimesečnih
zapisov, ki so po Chowdhuryjevi zaslugi prišli v javnost, predstavi
razmišljanja ženske s šifro 672368, ki je bila na začetku marca 2006, ko
se je njeno iskanje začelo, očitno v zgodnjem obdobju nosečnosti, saj je
v iskalnik vpisala ključne besede, ki so bile povezane z jutranjimi
slabostmi in vzdrževanjem telesne pripravljenosti po zanositvi. Nekaj
dni zatem je v iskalnik nekajkrat vpisala, da »on noče imeti otroka«,
sredi marca je poizvedovala o primerni prehrani med nosečnostjo, o
otroških imenih in njihovem pomenu, konec meseca pa so jo zanimala
nosečniška oblačila. Njen tok misli so prekinila vprašanja o religiji,
na primer, kaj je teizem in kakšna je povezava med jogo in hinduizmom.
Na začetku aprila se je znova vrnila k nosečnosti in iskala imena
bolnišnic, v katerih izvajajo abortuse. Sredi aprila je brskala za
simptomi spontanega splava, znova pa se je vrnila k možnosti abortusa
pri različnih zdravnikih. Ob koncu aprila je bila zaposlena z iskanjem
darila za svojo mamo in poizvedovala še o zaročnih prstanih ter spet
razmišljala o abortusu, ki ga je naposled morda celo izvedla, kakor
lahko sklepamo iz nadaljnjih vprašanj o okrevanju po splavu. Na začetku
maja se je ukvarjala z nakupom prenosnega računalnika in začela iskati
najboljšo možnost za nakup poročne obleke, hkrati pa so jo že mučila
nova vprašanja, in sicer o življenju v zakonski skupnosti (Harkin 2009:
158--159). Iz te iskalne kronologije lahko precej dobro sklepamo, kaj se
je ženski dogajalo v življenju in o čem je premišljala v nekaj mesecih,
podobno kakor bi brali Joyceov ali Proustov roman, ob katerem zgodbo
razumemo in interpretiramo s protagonistovim tokom zavesti.

Evidenca iskanja gospe 672368 je v bistvu precej običajna in ni posebej
zaskrbljujoča. Veliko iskanj drugih uporabnikov je povezanih s
spornejšimi temami, na primer z otroško pornografijo in spolnimi odnosi
z živalmi, nekoga pa je zanimalo celo, kako bi izvedel samomor z
naravnim plinom. Mnoga takšna iskanja, iz katerih si od daleč ustvarimo
predstavo o neki osebi, so dejansko zavajajoča in jih zlahka napačno
interpretiramo. Tudi omenjena Thelma Arnold je radovednima novinarjema
morala pojasniti, zakaj je skušala po spletu izbrskati podatke o
različnih bolezenskih znakih, od tresočih rok do suhih ust. Iz njenih
iskanj bi lahko namreč sklepali, da je precej anksiozna in morda celo
hipohondrična oseba. Ključnih besed, povezanih z zdravjem, pa v iskalnik
dejansko ni vpisala, da bi pomagala sebi, temveč jo je skrbelo za
prijateljico z nenavadnimi bolezenskimi znaki, ki ji je skušala
svetovati ter se pred obiskom podučiti o njenih nenavadnih simptomih.

### Svetovni družbeni um

Splet ne spremlja le posameznikovega toka zavesti, temveč tudi družbeni
um. Če uporabimo podatke vseh uporabnikov spletnega iskalnika, se ponuja
pogled na »povprečno« mentaliteto ljudi v nekem izseku časa in na
določenem območju našega planeta. Pogled v takšen prerez kolektivne
zavesti omogoča Google s spletno aplikacijo Trends, ki se je prvotno
imenovala Zeitgeist. Ta pokaže, kateri iskalni termini so bili v nekem
letu najbolj priljubljeni po vsem svetu in v posamičnih državah. Spletno
orodje analizira še, kateri iskani izrazi so v vzponu in katerim
priljubljenost pada. Leta 2008 so, na primer, največ pozornosti
pritegnili kandidatka za podpredsedniški položaj v ZDA Sarah Palin,
olimpijske igre v Pekingu, spletni omrežji Facebook in Tuenti ter
filmski igralec Heath Ledger, ki je umrl tistega leta. Leto pozneje so
bili podatki o glavnih interesih uporabnikov spleta že drugačni. Na
prvih pet mest so se po vzponu zanimanja uvrstile tri strani za družbeno
mreženje, in sicer Twitter, Facebook in Hi5, priljubljena je postajala
spletna televizija Hulu, v žarišču pa je bil tudi preminuli pevec
Michael Jackson. Leta 2010 so uporabniki največ iskali podatke o spletni
strani Chatroulette, ki omogoča srečevanje in povezovanje neznancev z
videoklepetom. Po priljubljenosti so sledili Applov tablični računalnik
iPad, mlada in nadebudna glasbenika Justin Bieber in Nicki Minaj ter
spletna stran s prosto dostopnimi igrami Friv. Če preskočimo čas sedmih
let, vidimo, da so leta 2017 najbolj odmevali orkan Irma, ki je pustošil
po Karibih, in nova modela iPhona. Med iskanji je bil pri vrhu tudi Matt
Lauer, televizijski voditelj, ki so ga v tistem letu številne ženske
obtožile spolnega nadlegovanja. Tesno za njim sta se zvrstila še dva
nadlegovalca, namreč producent Harvey Weinstein in igralec Kevin Spacey,
kar kaže na pomemben trend emancipacije v Hollywoodu in razkrivanje
nečednih dejavnosti, ki jih je v svetu, prepredenem z omrežji, veliko
lažje razkriti in pokazati s prstom na storilce. Precej nenavadni so
glavni zadetki, povezani z vprašanjem, kako lahko kaj naredimo. Na prvem
mestu je vprašanje, kako lahko ustvarimo sluz, nato je ljudi zanimalo,
kako narediti očala za opazovanje sončnega mrka, na tretjem mestu je
vprašanje, kako lahko kupimo kriptovaluto bitcoin, sledi vprašanje, kako
si lahko ogledamo boksarski dvoboj med Mayweathrom in McGregorjem, nato
pa še vprašanje, kako izdelamo prstno vrtavko, ki se ji po angleško
pravi *fidget spinner*. Na seznamu so še najrazličnejši ljudje, dogodki
in reči, na primer volitve po svetu, mednarodna športna tekmovanja,
najbolj priljubljeni spletni memi, filmi, skladbe in recepti za razne
jedi. Iz takšnega cvetobera iskanj je mogoče razbrati, da je Google
postal pomemben pripomoček za razumevanje realnosti. Komunikacijski
medij se je dejansko prelevil v človeški podaljšek, kakor je že pred
desetletji napovedal medijski teoretik Marshall McLuhan (1964), in sicer
predvsem v podaljšek uma, hkrati pa je postal »bergla«, ki olajša
sprejemanje odločitev in ponuja ljudem odgovore na najzagonetnejša
vprašanja.

Čeprav se zdi, da spletni iskalnik nadgrajuje um in širi obzorje z
odgovori o najnenavadnejših rečeh, pa ga mnogokrat tudi oži, kar je v
dobršni meri posledica iskalnega algoritma PageRank, na katerem temelji
Google. Algoritem namreč iskalne zadetke razporeja tako, da v ospredje
potisne spletne strani, ki jih navaja največ drugih strani, manjkrat
navedene pa pomakne v ozadje (Brin in Page 1998). Če na primer v
iskalnik vpišemo ime in priimek nekdanjega slovenskega predsednika
Janeza Drnovška, nam bo Google najprej ponudil povezavo do dveh gesel na
spletni enciklopediji Wikipedija, saj se nanjo v zvezi z Drnovškom
sklicuje največ drugih strani, nato pa še do objav komercialne in
nacionalne televizije ter spletne strani Gibanja za pravičnost in
razvoj. Prvi zadetki o Drnovšku postajajo tako vse bolj priljubljeni in
vse pogosteje uporabljeni, tisti manj obiskani pa zlagoma tonejo v
pozabo in ozadje.

John Battelle, avtor knjige *Iskanje* (2010 \[2005\]), pojasnjuje, da je
tak iskalni prijem podoben štetju akademskih citatov: največkrat
navedene objave sčasoma postajajo vse bolj referenčne in poudarjene, pa
četudi je razlog za takšno uvrstitev na akademski lestvici zgolj sreča
ali naključje, manjkrat navedene pa medtem zginjajo v pozabo, četudi
dejansko niso manj pomembne. Nekaj podobnega se je zgodilo s člankom, ki
sta ga napisala ustanovitelja Googla Larry Page in Sergey Brin, v
katerem predstavljata algoritem PageRank (Brin in Page 1998). Po
podatkih Googlovega iskalnika akademskih objav Učenjak (Scholar) ima ta
članek več kot 11 tisoč citatov in je tako postal pomemben in
referenčen, četudi vsebinsko ne gre za prelomen znanstveni prispevek.

Pri takšnem definiranju odmevnosti, ki »sistematično izrablja človeško
znanje in odločitve o tem, kaj je pomembno« (John Markoff po Carr 2009:
219), pa se družbeni um dejansko ne širi, temveč ga iskalni algoritem
kvečjemu oži, saj z množično uporabo izbranih strani, ki jih kot
najuporabnejše ponudi Google, te postajajo vse pomembnejše -- podobno
kakor znanstvene objave, ki postajajo vse pogosteje navajane samo zato,
ker jih navajajo drugi. Algoritem, ki daje prednost najreferenčnejšim
objavam, in sicer ne glede na njihovo dejansko kakovost, vpliva tudi na
identiteto posameznika, o katerem iščemo podatke, saj se informacije o
tej osebi, ki se postavijo na pomembnejša mesta v iskalniku, sčasoma
prelevijo v osrednjo in prevladujočo javno podobo. Google tako ni le
orodje nadzora nad tem, kaj kdo počne v družbi, temveč tudi pripomoček
za oblikovanje posameznikovega sebstva, ki postaja namesto iz
individualnega in družbenega Jaza (Mead 1997 \[1934\]) spleteno iz
njegove fizične in digitalne identitete. Tisto, kar se najde med prvimi
zadetki na Googlu, je namreč vse bolj odsev tega, kako posameznika
vidijo drugi, podatki s spleta, pridobljeni o (so)ljudeh, pa vse
odločilneje vplivajo na stike in dejanja v fizični realnosti. Eli
Pariser (2011) opiše takšen izbor informacij z besedno zvezo »filtrirni
mehurček«, s čimer skuša razložiti, kako delujeta proces in stanje
intelektualne osame. Ta poteka na podlagi preteklih iskanj, lokacije in
drugih osebnih podatkov, ki algoritmom spletnih iskalnikov omogočajo, da
ugotovijo, katere informacije bi nekdo zares želel videti in katerim bi
se raje izognil. Tako posameznik sčasoma zaživi v lastnem informacijskem
mehurčku, ki ga osami od dejanskega kulturnega in ideološkega okolja.
Bolj ali manj vse, kar se dogaja na spletu, pritrjuje njegovemu pogledu
na svet. Kdo bo zmagal na volitvah, kakšni bodo referendumski izidi,
katere novice so v nekem trenutku pomembne... Resničnost je torej
izkrivljena skoz lečo personaliziranih prikazov v spletnem iskalniku in
se poustvarja še z odbiranjem novic na družbenih omrežjih.

### Življenje drugih

Zbrati informacije o vsem in vsakomur, jih obrniti v prid sistemu ter
usmerjati družbeni tok zavesti. Zveni poznano? Seveda, to so sanje
tajnih institucij v totalitarnih režimih, vključno z vzhodnonemškim
ministrstvom za državno varnost, ki je bolje poznan pod imenom Stasi. To
državnovarnostno službo so v Nemški demokratični republiki ustanovili v 50. letih prejšnjega stoletja in je bila do združitve Nemčije v 90.
letih med najučinkovitejšimi obveščevalnimi službami na svetu. V Stasiju
je bilo med letoma 1950 in 1989 zaposlenih več kot 200 tisoč ljudi,
poleg tega pa so po nekaterih podatkih imeli še dva milijona
obveščevalcev, kar pomeni, da je bil vsak osmi državljan morda ovaduh,
ki je zbiral podatke o drugih ljudeh. Častniki Stasija so bili v vseh
pomembnejših tovarnah in gospodarskih objektih, v vsakem stanovanjskem
bloku pa je bil vsaj en stanovalec odgovoren, da oblastem poroča, kaj
počnejo sosedi. Drug za drugim so vohunili prijatelji, sorodniki in celo
zakonci ter zbirali ogromne količine podatkov, kako živijo državljani in
zaradi katerih prekrškov bi jih lahko obravnavali. V hotelskih sobah,
pogosto pa tudi v stanovanjih, so bili vgrajeni mikrofoni, v stenah pa
so bile izvrtane luknje, skoz katere so opazovali in snemali stanovalce.
Stasi ljudi seveda ni le nadzoroval, temveč je skušal tudi vplivati
nanje. Sprva so to počeli z aretacijami in mučenji, v 70. letih pa so
začeli uporabljati tehniko, poimenovano *Zersetzung*, kar bi lahko
prevedli kot razgradnja ali spodkopavanje. S tem pristopom so ljudi
postopno očrnili v skupnosti in jih izključili iz družbe, a ne z
zapornimi kaznimi, temveč z vmešavanjem v njihova življenja. Vdirali so
v njihove domove, jim premeščali pohištvo, s sten odstranjevali slike,
širili govorice o njih ter jih klicali na dom ob najneprimernejših urah.
Tako so po malem načenjali njihovo duševno zdravje in mnogi so pod
pritiskom klonili, nekateri celo s samomorom.

Takšno zalezovanje, nadlegovanje in kukanje v zasebnost je briljantno
prikazano v nemškem filmu *Življenje drugih* iz leta 2006. Filmska
pripoved se začne leta 1984 in predstavi slaven vzhodnonemški par,
pisatelja Georga Dreymana in igralko Christo-Marie Sieland. Komandirju
in Stasijevemu izvedencu za zaslišanja Gerdu Wieslerju je naloženo, da
zbere dokaze proti pisatelju, da bi ga potem očrnili v javnosti, med
drugim zato, ker ima državni minister afero s slavno igralko, Dreymanovo
partnerico, in jo želi imeti le zase. Ko pisatelja ni v stanovanju,
prepredejo stene s prisluškovalnimi napravami, Wiesler pa začne na
podstrešju, kjer ima nastavljene magnetofone in drugo snemalno opremo,
spremljati tuje življenje v vseh podrobnostih, od vsakdanjih prepirov do
burnega seksa. Vsak korak in vsako besedo skrbno zapiše in o dogodkih,
ki jim je priča, vestno poroča nadrejenim, dokler sčasoma ne začne
simpatizirati z osebama, ki ju zalezuje. Hkrati se razblinja njegova
vera v režim. Paru pod nadzorom začne pomagati in prikroji vso njegovo
mikrozgodovino. Iz zapisov, ki jih pripravlja, izloči vse sporne
pogovore in dejanja ter dodaja lastne pripovedi o dogodkih in povezavah
med ljudmi. Resničnost se v filmu nenavadno prepleta s filmsko fikcijo,
saj so bili tudi nekateri igralci, ki so sodelovali pri nastajanju
filma, dejansko pod Stasijevim nadzorom. Ulrich Mühe, ki je igral
Wieslerja, je po padcu berlinskega zidu domnevno odkril, da je za njim
vohunila njegova tedanja žena, prav tako igralka, in redno ovajala njega
in njegove sodelavce ter prijatelje, s katerimi se je srečeval. Pod
takšnim nadzorom prijateljev, znancev, sorodnikov in seveda Stasija pa
so bili tudi nekateri drugi ustvarjalci filma.

Podobne teme se je lotil pisatelj Milan Kundera v romanu *Neznosna
lahkost bivanja* (1984, v slovenskem prevodu 1991). V knjigi omeni, kako
so po praški pomladi leta 1968, ki jo je sovjetska oblast surovo zatrla,
prisluškovali češkoslovaškim intelektualcem. Med žrtvami prisluškovanja
je bil tudi Jan Procházka, ugledni pisatelj in scenarist, ki je na
literarno prizorišče stopil leta 1956 in dosegel umetniški vrhunec v 60.
letih, ko se je že zameril komunistični partiji, in sicer predvsem
zaradi svoje neizmerne iskrenosti in pikrih kritik režima. Med drugim je
izjavil, da je sovjetski sistem nadaljevanje tistega, ki ga je do
bridkega konca vzdrževal ruski car Nikolaj II. Po poročanju Radia
Svobodna Evropa leta 1972 je javno pojasnil še, da sovjetski kmetijski
sistem ni primeren za vse socialistične dežele, kar je bila skoraj
svetoskrunska izjava, in oblastnikom zabrusil, da je Bratislavska
deklaracija, ki je kot odziv na praško pomlad nastala ob konferenci
komunističnih in delavskih strank Bolgarije, Madžarske, Vzhodne Nemčije,
Poljske, Sovjetske zveze in Češkoslovaške, napisana v jeziku »pradavnih
plazilcev in dinozavrov«. Podobno robato in pikro se je Procházka
izražal tudi v zasebnih debatah z literarnim zgodovinarjem Václavom
Černýjem, ki je bil zaradi opozicijskih stališč prav tako nepriljubljen
pri tedanjih oblastnikih. Njune dolge razprave je na začetku 70. let
snemala tajna policija, kar za tisti čas in režim ni bilo nič
nenavadnega, Černý in Procházka sta se prisluškovanja morda celo
zavedala in nalašč razdrla še kakšno žaltavo več. Šok pa sta doživela,
ko so posnetke njunih prisluhov objavili na radiu kot nekakšen
resničnostni radijski šov, ki je razgrinjal vsakdanje življenje
disidentov. Čeprav je bil Procházka človek z neizmerno voljo do
življenja, ga je dogodek povsem zlomil, verjetno pa je prispeval k
njegovi prerani smrti kakšno leto zatem, medtem ko je Černý izpostavitev
na sramotilnem stebru prenesel bolje in dočakal več kot 80 let.

In česa je bilo obeh disidentov pravzaprav sram pred ljudstvom? V eseju
Izdane oporoke, ki je v francoščini izšel leta 1993 z naslovom *Les
Testaments trahis*, v angleščini pa 1995 kot *Testaments Betrayed*,
Kundera podrobneje razpravlja o presunljivem dogodku, ki je globoko
zaznamoval tudi njegovo življenje ter odnos do zasebnosti, in pravi, da
se je tajni policiji skoraj posrečila nenavadna »potegavščina«, katere
cilj je bil očrniti nasprotnike režima, saj so njuno zasebnost razgalili
pred javnostjo. Radijsko občinstvo je bilo šokirano predvsem nad
pogrošnimi izjavami obeh intelektualcev, nad njunim grobim izražanjem
ter umazanimi vici -- in pa nad tem, da sta obrekovala prijatelje in
znance. Kundera opozarja, da dejansko zasebno vsi govorimo drugače kot v
javnosti in da je prav ta razloček temelj posameznikovega obstoja.
Javnost na Češkoslovaškem je le počasi doumela, kaj je bil pravi
škandal: šele čez čas so ljudje dojeli, da so oblastniki »posilili«
zasebno življenje dveh ljudi, in za nameček to posilstvo še javno
predvajali. Mnogim je ravno zaradi tega ekscesa postalo jasno, da »sta
zasebno in javno esencialno ločena svetova in da je spoštovanje razlike
med njima nujen pogoj, sine qua non, svobodnega človekovega obstoja; da
se zavese, ki ločuje ta dva svetova, ne sme zlorabiti, in da so
kriminalci tisti, ki jo trgajo« (Kundera 1995 \[1993\]: 260). Da bi se
rešil pred cefranjem zavese med javnim in zasebnim, se je Kundera izza
druge zavese, namreč železne, leta 1975 preselil v Francijo in bil tudi
tam, kakor piše v omenjenem eseju, šokiran, ko je po prihodu na
»svobodo« zagledal na naslovnici neke revije znanega igralca, ki je,
takrat že izmučen od raka, skrival obraz pred fotoreporterji. V hipu mu
je postalo jasno, da objavljanje zasebnih pogovorov po radiu in javno
razkritje podobe umirajočega igralca v reviji pripadata istemu svetu.
»Ko postane običaj in pravilo,« dodaja Kundera, »da se razkrije zasebno
življenje druge osebe, vstopamo v čas, ko je na kocki posameznikovo
preživetje ali izginotje« (nav. delo: 261).

### Egalitarno ovaduštvo

Posameznikova zasebnost se razblinja tudi zaradi tehnologij, ki
omogočajo medsebojno vohunjenje in ovajanje. Za razloček od omenjenih
češkoslovaških in vzhodnonemških primerov pa ta proces sploh ne
potrebuje spodbud z oblastniškega položaja. Špicljev ni treba novačiti,
saj so ljudje prostovoljno pripravljeni zbirati podatke o sebi in drugih
in jih deliti z javnostjo. Spletni portali za objavljanje posnetkov, med
katerimi je najbolj poznan YouTube, so povezani z digitalnimi pripomočki
za osebno rabo, na primer s prenosnimi telefoni s kamerami, in omogočajo
shranjevanje, kopiranje in reproduciranje dogodkov, in to tako o
navadnih ljudeh kakor tudi »velmožeh«, ki naj bi vohunjenje sicer
zapovedali. Junija 2011 se je na YouTubu tako znašel zvočni posnetek
slovenskega predsednika vlade, ki se je na neformalni tiskovni
konferenci srečal z novinarji in jih prosil, naj njegovih izjav ne
posnamejo. V nagovoru *off the record* je nato s poljudnim in mestoma
vulgarnim besednjakom komentiral politične razmere v Sloveniji ter med
drugim omenil, da je »itak vse tako v kurcu, da lahko naredimo karkoli,
bo samo še boljše« ([Spletni vir 14](https://www.youtube.com/watch?v=nBLpPgutteQ&t=374s)). Anonimni
novinar je politikove izjave kljub izrecni prošnji posnel in jih objavil
na spletu z vsemi izrečenimi vulgarizmi vred. Posnetek, ki je najprej
zaokrožil po spletu, nato pa še po televiziji in radiu, je sprožil
moraliziranje, kakšne izraze zasebno in javno uporabljajo politiki;
skoraj nič pa ni bilo rečeno o tem, ali so takšne anonimne objave
posnetkov sploh dovoljene. Incident je jasno pokazal, kolikšno moč na
oblikovanje javnega mnenja imajo posamezniki, ki skrivaj in po načelu
podzora, torej nadzora »od spodaj navzgor«, kakor ga je poimenoval
kanadski izumitelj in teoretik tehnološkega nadzora Steve Mann (2004),
posnamejo navidez obrobne in (pol)zasebne izjave politikov ter tako v
pomembni meri sooblikujejo javno mnenje, ne da bi se sami izpostavljali
ali bili sploh opaženi.

Z moralnim pogromom, ki ga je povzročila objava posnetka na spletu, se
je istega leta kot nekdanji slovenski predsednik vlade moral spoprijeti
tudi britanski modni oblikovalec John Galliano. Na YouTubu se je znašel
nekajminutni posnetek njegove sporne izjave, ki jo je v pariškem lokalu
s kamero telefona posnel neki obiskovalec. Na posnetku očitno
alkoholizirani Galliano osebi, ki dogodek snema, zabrusi, da obožuje
nacističnega vodjo Adolfa Hitlerja, nato pa doda: »Ljudje, kot ste vi,
bi bili mrtvi! Vaše matere in stare starše bi zaplinili!« ([Spletni vir 15](https://www.youtube.com/watch?v=3CQO8q3FSH0)). Objavi na spletu je
sledilo splošno zgražanje nad oblikovalcem, in sicer posebej med
zvezdniki, povezanimi s svetom visoke mode. Glavni nasledek nepredvidene
(in tudi neprevidne izjave), ki je ostala na spletu, pa je bil, da je
modno podjetje Dior Galliana odstavilo s položaja kreativnega vodje, ta
pa se je moral pozneje zagovarjati še pred sodiščem. Komentatorjev in
kritikov, ki so se zaradi spornih izjav spravili nad oblikovalca, znova
ni zanimalo in zmotilo, da je bil posnetek narejen naskrivaj in na
YouTubu objavljen brez oblikovalčeve privolitve. Za javnost ostaja
najpomembnejši sklep, da oseba na posnetku trosi antisemitske izjave.
Novodobno digitalno voajerstvo torej ne velja za odklon, temveč je nekaj
povsem normalnega. »Oziroma z drugimi besedami,« pravi Jonathan Metzl v
pregledu spreminjanja definicije voajerstva, »vse bolj izgubljamo
sposobnost, da bi razumeli takšne odklone v kontekstu družb, v katerih
živimo in delamo« (Metzl 2004: 131).

Še očitneje se je sodobno voajerstvo pokazalo pri posnetku, ki se je po
spletu razširil leta 2014. Na njem je sivolasi moški v temni obleki, ki
se z obrazom zakoplje v mednožje ženske, sedeče z razširjenimi nogami na
delovni mizi. Ženska nosi tanek pulover, obraz pa ji prekrivajo lasje,
da je ni mogoče spoznati. Ljubimca drži za glavo in mu nakazuje, da si
želi čutiti več, nakar on prekine oralno zadovoljevanje in se počasi
dvigne. Prizor traja nekaj sekund, a to je bilo dovolj, da je pokopal
karieri osrednjih akterjev -- ravnatelja in učiteljice na slovenski
srednji šoli. Prizor je neznanec skrivaj posnel s telefonom in ga
objavil na spletu. Čez noč se je znašel tako na nacionalnih novičarskih
portalih kot tudi na mednarodni strani s pornografsko vsebino PornHub,
od koder so ga pozneje umaknili. Ogledali si ga niso le v Sloveniji in
sosednjih državah, temveč tudi v Italiji, Združenem kraljestvu in ZDA,
neko tajvansko podjetje pa je pripravilo celo računalniško animacijo z
rekonstrukcijo prizora. O dogodku na drugi strani sveta je poročal tudi
novozelandski medij One News, kjer so v članku ravnatelja izdali kar z
imenom in priimkom ter zapisali, da so prizor posneli dijaki, ko so
slišali vzdihe iz kabineta. Po poročanju tega medija se je ravnatelj
branil, da je posnetek lažen, dijaki pa so zagrozili, da bodo objavili
še del posnetka, na katerem je jasno vidna identiteta obeh oseb
([Spletni vir 16](https://www.tvnz.co.nz/one-news/world/students-catch-headmaster-maths-teacher-in-sex-act-classroom-6153978)).
O »sprevrženem« dejanju so najbolj na dolgo in široko razpravljali
slovenski mediji in se v kontaktnih oddajah posmehovali ravnatelju in
učiteljici, ki so ju zalotili *in flagrante delicto*. Ravnatelja so z
neke radijske postaje klicali kar na šolo in poizvedovali, kaj je počel
z učiteljico, ter ga pred javnostjo mučno zasliševali o njegovih
zasebnih razmerjih in skrivnih dejanjih. Neki slovenski producent
pornografskih filmov je skušal afero unovčiti še drugače -- potiskal je
majice z značilnim logotipom skupine Rolling Stones, namreč ustnicami in
iztegnjenim jezikom, pod sliko pa je pisalo: »Poližem kot ravnatelj«. Po
dogodku so se zvrstili številni neusmiljeni naslovi v medijih, ki so
očrnili predvsem oba akterja na posnetku: »Škandal na šoli v Mariboru?«
»Ravnatelj naj bi obdelal učiteljico«, »Tako odgovarja ravnatelj, ki naj
bi lizal mednožje učiteljice«, »Seks škandal: obdelana učiteljica
zgrožena, ravnatelj pa \...«, »Odzivi: Ravnatelj, ki liže mednožje,
kandidat za ministra?«, »Šolnika v sobi 102 počela, kar se ne sme«,
»Pornič z ravnateljem in učiteljico pri forenzikih«, »Seks afera z
mariborske šole segla do Nove Zelandije«, »Tajvanci razkrili, kako se je
ravnatelj lotil učiteljice«.

Na dejstvo, da je najhujši prekršek dejansko storil anonimnež, ki je
naredil in objavil posnetek, je sicer opozorila tedanja informacijska
pooblaščenka in poudarila, da so si dijaki privoščili neupravičeno
snemanje, ki je bistveno poseglo v zasebnost posnetega in je opredeljeno
kot kaznivo dejanje. »Početje dijakov torej ni le nemoralno, ampak
potencialno protipravno,« je razložila v pravnem jeziku in v bolj
vsakdanjem besednjaku dodala: »Njihovo početje ni samo \'svinjarija\'. S
skrivnim snemanjem so nedopustno posegli v zasebnost posnetih, ki sta jo
več kot očitno pričakovala (pa čeprav v kabinetu). Da so pa posnetek
kasneje še objavili na spletu, kaže na njihovo trdno in premišljeno
namero škodovati posnetima« ([Spletni vir 17](https://www.slovenskenovice.si/novice/slovenija/pirc-musarjeva-o-morali-v-seksualni-aferi-dijaki-so-naredili-svinjarijo)).
Takšna mnenja so bila precej osamljena v poplavi zgražanja, ki se je
prelivalo po spletnih forumih in omrežjih. Čez deset dni so mediji
objavili le še kratko novico: ravnatelj je storil samomor, ker se je
zlomil pod pritiskom javnosti. Zgodbe je bilo konec. Niso pa odkrili
storilca, ki je dejanje posnel in posnetek posredoval v javnost.

Opisani primeri po eni strani razkrivajo, kako zaradi brezmejnih
možnosti snemanja in reprodukcije postopno tonemo v panoptično družbo, v
kateri se namesto osrednjega nadzora »od zgoraj navzdol« nadzorovanje
dogaja z leve in desne, od spodaj in zgoraj, spredaj in zadaj. Takšni
amaterski in pogosto anonimni posnetki, ki se znajdejo na očeh javnosti,
opozarjajo, da se drastično spreminjajo merila, kaj je javno in kaj
zasebno. Clay Calvert je v delu Voajerska nacija (*Voyeur Nation*, 2000)
pojasil, da z vse pogostejšim vdiranjem v zasebnost dejansko hranimo
voajeristične apetite občinstva in medijev. Avtor je pri tem mislil
predvsem na televizijo, ki ustvarja in predvaja vse šokantnejše
posnetke, da bi potešila povečane apetite gledalcev. Amaterski posnetki,
ki jih anonimneži objavijo na spletu, pa so še skrajnejši izrazi takšne
težnje, zaradi katere se je družba znašla v začaranem krogu opazovanja
in razkazovanja. Njenemu voajerskemu pohlepu namreč zadostijo le nove in
nove podobe, ki morajo biti vse nenavadnejše in bizarnejše, da ugajajo
hlepenju po spektaklu.

Jean Burgess in Joshua Green sta pojasnila, da je YouTube kompleksna
platforma z dvojnim delovanjem. Deluje namreč »od zgoraj navzdol« in je
namenjena razširjanju popularne kulture, hkrati pa spodbuja sodelovanje
»od spodaj navzgor«, saj je tudi vir ljudske ustvarjalnosti (Burgess in
Green 2009: 6) in izvir participativne kulture, pri kateri so uporabniki
(so)udeleženi pri ustvarjanju in posredovanju posnetkov. Tako postanejo
sočasno porabniki in ustvarjalci vsebin (nav. delo: 10--14). YouTube s
takšnim pristopom po eni strani sicer postavlja bolj odprto in
transparentno družbo ter ohranja medčloveške vezi v t. i. mrežni družbi
(Castells 2003 \[1996\]), v kateri so ljudje prepleteni s tehnološkimi
omrežji, informacije pa zato pridobivajo hitreje in učinkoviteje. Po
drugi strani pa je ta spletna stran -- in tudi številne druge, ki
omogočajo objavljanje amaterskih posnetkov -- učinkovit prostor za
nenehen medsebojni nadzor, ki preoblikuje življenje v sodobni družbi.
Ljudje se namreč vse bolj zavedajo navzočnosti budnega očesa amaterskih
kamer, ki prežijo nanje s telefonov in drugih pripomočkov, zaradi česar
spreminjajo svoje vedenje in navade.

### Družbeno razvrščanje

Za zanimiv prizor, ki bi pritegnil množice, je treba še vedno potegniti
iz žepa telefon, ga usmeriti k dogajanju in vključiti kamero. Prizor se
medtem lahko že spremeni, pomemben trenutek pa za vedno spuhti. Poleg
tega lahko snemana oseba že opazi, da je pod nadzorom. Kaj pa, če bi
posneli kar vse, kar se vidi, in to povsem neopazno? Zamisel so odlično
razdelali v epizodi televizijske nanizanke *Črno ogledalo* (v izvirniku
*Black Mirror*) z naslovom *Tvoja celotna zgodovina*, ki so jo
predvajali leta 2011. Televizijska pripoved postavi gledalca v bližnjo
prihodnost, ko imajo skoraj vsi ljudje pod kožo za ušesom vsajene
miniaturne čipe, povezane z možgani; v čipe se vtisne vse, kar kdo vidi
in sliši. Glavni protagonist je srečno poročeni odvetnik Liam, ki ga po
neki zabavi začne razžirati dvom o ženini zvestobi. Med družabnim
večerom jo namreč zaloti, kako se spogleduje z nekdanjim ljubimcem. Po
nadležnem spraševanju in nenehnem predvajanju ter analiziranju posnetka
v glavi, ki kaže ženo v pogovoru z bivšo simpatijo, protagonist povsem
opit odkolovrati do domnevnega zapeljivca in ga prisili, da mu najprej
na domačem zaslonu pokaže, nato pa izbriše vse »spomine« na ženo. Tudi
to pa, kakor se vidi ob koncu epizode, ne reši problema. Za dejanski
izbris je potreben globlji poseg pod kožo.

Korak naprej v fikciji medsebojnega nadzora je epizoda *Črnega ogledala*
z naslovom *Padec na nos*, ki predstavi svet, v katerem ljudje s pomočjo
očesnih vsadkov in mobilnih naprav delijo svoje dejavnosti z drugimi, ti
pa jih ocenijo od ena do pet. Na teh ocenah temelji posameznikov skupni
rezultat, ki je v skupnosti zelo pomemben. Vsak lahko kadar koli vidi,
kako ga razvrščajo njegovi prijatelji in znanci, pa tudi neznanci, ki
jih sreča ali najde med brskanjem po virtualnem omrežju. Da ocenjevanje
ni zgolj simbolično, temveč izjemno pomembno, se pokaže v primeru skrbno
urejene Lacie, ki živi z bratom, nadvse pa si želi imeti lastno
stanovanje. Njena ocena je 4,2. V nepremičninski agenciji ji pojasnijo,
da bi lahko pridobila velik popust pri nakupu nepremičnine, če bi se
povzpela nad oceno 4,5. Da bi čim prej dosegla cilj, najame svetovalca,
ki ji razkrije najrazličnejše zvijače za vzpon po lestvici. Po njegovem
je bistveno, da pridobi zaupanje ljudi z izjemno visokimi ocenami, saj
bodo ti najbolj vplivali na njen kvantificiran družbeni ugled. V
nadaljevanju glavna junakinja povsem zatava z načrtovane poti in njena
ocena pade skoraj čisto na dno. Sporočilno izjemno močan je prizor na
koncu, ko Lacie strpajo v zapor, pred tem pa ji odvzamejo vse
pripomočke, povezane z medsebojnim ocenjevanjem, vključno s posebnimi
lečami v očeh. Ko uzre moškega v sosednji celici, ga začne besno
psovati, on pa podobno glasno vpije nazaj nanjo. Drug drugega
prekolneta, a ne iz jeze, temveč iz čistega užitka, saj si lahko končno
privoščita transgresijo in stopita čez mejo dovoljenega in
sprejemljivega.

Je ta epizoda *Črnega ogledala* res zgolj fikcija? Očitno ne. Na
Kitajskem že preskušajo družbeni kreditni sistem, s katerim merijo in
razvrščajo ugled posameznikov in podjetij. Sistem podpira kitajska
vlada, temelji pa na analizi velikih podatkov, ki jim po angleško
pravijo *big data*. Na podlagi podatkov iz vladnih uradov, finančnih
ustanov, s spleta in telefonov pripravljajo enoten kreditni zapis, s
katerim bodo ocenjevali ravnanje organizacije ali posameznikov glede na
pet glavnih dejavnikov: plačilo dolgov, spoštovanje pogodb, osebne
značilnosti, vedenje in medosebna razmerja. Če bodo državljani storili
kaj slabega, na primer pozabili plačati zapadle račune, naredili
prometni prekršek ali širili negativne informacije o kitajski vladi, se
jim bo skupna ocena znižala. Če pa bodo naredili kaj koristnega zase in
za skupnost, na primer pobrali smeti v parku ali kupili plenice namesto
cigaret in alkohola, bo njihova ocena zrasla. Če bo ocena padla
prenizko, bodo imeli podobno kot Lacie težave z najemom bančnega
posojila za nakup nepremičnine, pridobivanjem dovolilnice za potovanje v
tujino ali vpisom otroka v primerno šolo. Posebej zvit je zadnji od
omenjenih dejavnikov, namreč medosebna razmerja. Posameznikova ocena ne
bo odvisna le od tega, kaj kupujejo in kako odgovorno služijo narodu,
temveč bo nanjo vplivalo še, s kom se družijo in kaj počnejo njegovi
bližnji.

Sliši se preveč distopično in futuristično, da bi bilo res. A seveda je.
Orwellovski sistem za nadzorovanje ljudi bodo v kratkem začeli
uporabljati na državni ravni, s čimer bodo velike podatke spremenili v
Velikega Brata, kakor opozarja naslov članka v reviji *Wired* ([Spletni vir 18](https://www.wired.co.uk/article/chinese-government-social-credit-score-privacy-invasion)).
Na Kitajskem sistem glasno zagovarjajo, saj naj bi povečal medsebojno
zaupanje med ljudmi, podjetji in vlado, brez česar bi napredek na
Kitajskem lahko zastal. V nekaterih kitajskih provincah in večjih mestih
že izvajajo pilotne projekte, s katerimi kvantificirajo pridnost
državljanov. V mestu Hangzhou natančno spremljajo, ali ljudje plačajo
vozovnico za javni prevoz, mečejo smeti po tleh in kadijo na območjih,
namenjenih nekadilcem. V Šanghaju se posamezniku ocena zniža, če dovolj
pogosto ne obiskuje staršev, v provinci Ningxia pa ga z znižanjem ocene
kaznujejo, če ima več kot tri otroke. Vlada načrtuje, da bi sistem po
vsej državi deloval do leta 2020. To pomeni, da bodo morali postaviti
centralni sistem za obdelavo ogromne količine informacij o milijardi in
300 milijonih državljanov. Poleg tega bodo morali prepričati na deset
tisoče državnih uradov, sodišč, agencij in bank, da bodo središču
pošiljali podatke, ki jih zbirajo. Če se jim bo to posrečilo,
pojasnjujeta novinarja časnika *Wall Street Journal* Josh Chin in
Gillian Wong, bo vlada postavila vseobsežen sistem družbenega nadzora,
ki bo omogočil spremljanje in spreminjanje navad državljanov,
organizacij in skupnosti ([Spletni vir 19](https://www.wsj.com/articles/chinas-new-tool-for-social-control-a-credit-rating-for-everything-1480351590)).
Vladna izjava za javnost, ki opisuje načrt razvoja platforme od leta
2014 do 2020, kaže, da mislijo nadvse resno. V njem so med drugim
zapisali, da je graditev družbenega kreditnega sistema »pomembna podlaga
za celovito izvajanje znanstvenega razvoja in zgraditev harmonične
socialistične družbe«. Uvedba sistema naj bi prispevala še k
»nadgraditvi socialističnega sistema tržnega gospodarstva ter
pospeševanju in inoviranje socialnega upravljanja«, pomembna pa bo tudi
za »krepitev iskrenosti, oblikovanje uspešnega kreditnega okolja, dvig
konkurenčnosti države ter spodbujanje razvoja družbe in napredek
civilizacije« ([Spletni vir 20](https://chinacopyrightandmedia.wordpress.com/2014/06/14/planning-outline-for-the-construction-of-a-social-credit-system-2014-2020/)).

Kakšno oceno si zaslužijo državljani, bodo na Kitajskem lažje presodili
s številnimi kamerami, nameščenimi na javnih mestih. Njihovo število naj
bi se z veličastnih 170 milijonov v nekaj letih povzpelo na 400
milijonov, kar bo omogočilo pogled v vse pore javnega življenja
([Spletni vir 21](https://www.bbc.com/news/av/world-asia-china-42248056/in-your-face-china-s-all-seeing-state)).
Kitajski nadzorni sistem je še posebej učinkovit, ker deluje samodejno.
Umetna inteligenca namreč zmore spoznati obraze na posnetkih in v nekaj
minutah identificirati človeka. Moč algoritma za prepoznavanje ljudi je
na lastni koži izkusil novinar britanskega BBC, ki se je skušal pred
vsevidnim tehnološkim očesom skriti v večmilijonskem mestu Guiyang.
Neopažen je ostal le nekaj minut, nakar so ga kamere izsledile in
varnostniki aretirali. Odnesel jo je poceni, saj je šlo le za poskus,
izveden v povezavi z mestnimi oblastmi. Nadzorna platforma pa oblasti
ponuja ogromno možnosti za identificiranje zločincev in prekrškarjev --
od samodejnega iskanja kriminalcev do evidentiranja manjših prestopkov.
Prometna policija lahko nemudoma oglobi prekrškarja, univerze
identificirajo študente, ki manjkajo na predavanjih, v javnih straniščih
pa odkrijejo nepridiprave, ki kradejo toaletni papir ([Spletni vir 22](https://www.delo.si/svet/globalno/veliki-brat-za-prepoznavanje-obrazov.html)).

### Luč na drugi strani okna

Iz predstavljenih primerov je očitno, da je zasebnost zaradi tehnologij,
ki omogočajo medsebojno opazovanje in zalezovanje, predvsem pa
nadzorovanje s položaja upravljavca s podatki, za večino ljudi na tem
planetu verjetno le še relikt preteklosti. Temeljna človekova pravica,
stežka pridobljena predvsem v 19. in 20. stoletju, bi znala biti precej
kratkotrajna, saj se ji 21. stoletje zlahka odpoveduje. Tudi če ljudje
slutijo opazovalce, ki jih ves čas gledajo, se s pogledovanjem v
zasebnost sprijaznijo za bombončke, ki jim jih ponujajo v zameno za to,
da so udeleženci v največjem resničnostnem šovu na svetu, ki je hkrati
vohunska operacija vseh časov. Verjetno je dodaten razlog za apatijo
spoznanje, da so v preteklosti ljudje poglede lahko vsaj zaslutili in
opazovalce približno identificirali, danes pa posameznik ne more niti
videti niti vedeti, kdo ali kaj ga gleda z druge strani okna, kamere ali
zaslona, saj se tam skoraj nikoli ne prižge luč, ki bi razsvetlila
anonimne opazovalce.

Ko smo že pri oknih, naj pojasnim, kako sem razrešil dilemo, ali naj
doma živim pred odgrnjenim ali zagrnjenim oknom. Zunanje senčilo zdaj
skoraj po nojevsko navadno spustim le napol, tako da ne morem videti,
ali me kdo gleda, in da predvsem zakrijem svoj obraz. S takšnim zasilnim
ukrepom se počutim dovolj intimno, da se lahko v miru posvetim delu,
sedem za računalnik in odprem druga okna, namreč tista na zaslonu. In
takrat me znova prešine: »Je kdo na drugi strani? Me kdo gleda?«

## 5 POGLED NASE: Jaz, sebe, selfi

> Pred ogledalom nem stojim\
> in v tujca pred seboj strmim.\
> \
> Kot da zrem prvič ta obraz,\
> vprašujem ga: Si ti res jaz?\
> \
> Zamišljeno me zro oči\
> in vprašajo: Sem jaz res ti?\
> \
> In trezno pravi mu moj jaz:\
> Jaz nisem ti, ti nisi jaz;\
> \
> jaz sem le jaz, ki se mi zdi;\
> in ti si jaz le za ljudi;\
> \
> a pravi jaz je dan za dnem\
> uganka meni in ljudem.

Janez Menart, Jaz, *Pesmi štirih* (1953)

Po dolgem pohajkovanju po Amsterdamu sem se končno sestal s
prijateljicami, s katerimi smo se dogovorili za popoldansko druženje.
Odpravili smo se v bližnji bar, kjer so stregli povečini pivo,
pripraviti pa so znali tudi nekaj malega prigrizkov. Skromnih, a dragih.
Tako pijača kot hrana sta bili za nas skoraj predragi, zato smo vsak pri
sebi, a očitno soglasno sklenili, da bomo za denar, ki smo ga imeli,
manj pojedli in več spili. Ko je natakar prinesel na mizo prvo rundo
piva, smo kozarce postavili drug ob drugega in jih razporedili po
barvnih odtenkih pijače, od najsvetlejšega do najtemnejšega, ter vsak s
svoje strani mize s telefonskimi kamerami zamrznili prizor, ki se nam je
tisti hip zdel izjemen in fascinanten. Sledil je molk, da smo
fotografije obdelali in popravili z barvnimi filtri, jih opremili z bolj
ali manj duhovitimi pripisi, v sporočilih označili drug drugega in jih
razposlali po omrežjih. Med nestrpnim preverjanjem, kdaj se bodo na
Facebooku in Instagramu pokazali prvi odzivi na pivsko barvno lestvico,
sem se ozrl k prijateljici, ki je bila še vedno zatopljena v zaslon, in
videl, da drži v roki novejši model telefona s privzetim olepševalnikom,
kakor bi lahko iz angleščine prevedli funkcijo *beautifier*. Ta
programski pripomoček samodejno zgladi gube in izbriše starostne pege na
obrazu, poveča oči in zbriše črne kolobarje pod njimi, zoži zabuhla lica
ter nasploh »polepša« človeka, in to po lepotnih normativih, ki jih je
na podlagi družbenih pričakovanj in zahtev določilo podjetje, ki
izdeluje telefone in aplikacije. Nič več podočnjakov in mozoljev, manj
okroglih lic in podbradkov. Vsaj navidez in za javnost. Prijateljico sem
čez omizje prosil, ali mi posodi telefon, da po dolgem času posnamem
selfi, in sicer takšen, da se bom pred prijatelji in znanci, ki mi
sledijo po omrežjih, pokazal v osveženi in olepšani podobi. »Izvoli,« je
rekla in mi podala napravo, na kateri je vključila aplikacijo za
fotografije in posnetke. Mobilnik sem prijel v roko, kliknil na ikono za
vklop kamere na sprednji strani, s katero lahko uporabnik posname svoj
obraz, medtem ko se opazuje na zaslonu, in dvignil napravo nekoliko
višje, decimeter ali dva nad raven glave. Nekje sem namreč slišal, da so
takšni selfiji boljši, saj se podbradek pri pogledu od zgoraj optično
zmanjša, bolj pa so poudarjene oči. Srepo sem se zazrl v zaslon, malo
našobil ustnice in privzdignil obrvi, da bi bil videti privlačen in
mladosten, hkrati pa zanimiv, enigmatičen, odločen in zabaven. Zahtevna
kombinacija. Pri tem sem -- naj poudarim, da nikakor ne namenoma -- malo
posnemal ameriškega predsednika Donalda Trumpa, ki si nadene podoben
izraz, kadar ga fotografirajo v javnosti, pri čemer se morda zgleduje po
soprogi Melaniji, ki je prav tako kot on ali pa zaradi pretekle
manekenske kariere še bolj vajena živeti v soju bliskavic in žarometov
in ima na večini fotografij na obrazu »mačji« izraz z rahlo priprtimi
očmi. Telefon sem obračal sem in tja, ga dvigal in spuščal, da bi našel
čim boljši kot za posnetek in primerno osvetljavo. Poleg pravega izraza
na obrazu se mi je zdelo bistveno, da poiščem ne preopazno ozadje, na
katerem bo v ospredju obraz. Zato sem se dvakrat, trikrat zavrtel na
stolu in hkrati na zaslonu opazoval svojo podobo, dokler nisem bil
približno zadovoljen. Skoraj sem že pritisnil na sprožilec, ko sem na
spodnjem delu zaslona opazil številko, ki se je vsako sekundo povečala:
0:24, 0:25, 0:26 ... »Hej, saj se že pol minute snemam,« sem zgroženo
vzkliknil, ko sem ugotovil, da sem namesto selfija napravil posnetek, ki
bo primeren kvečjemu za videoblog, nikakor pa ne za posodobitev profilne
slike na omrežjih. »Pokaži, pokaži,« so rekle prijateljice po navalu
smeha ter stegovale roke po telefonu. Seveda sem jim z veseljem ustregel
in jim ga podal. Selfi namreč dobi smisel šele, ko ga deliš z drugimi.

### Obsedenost s sabo

Čeprav se mi ni posrečilo posodobiti spletnih profilov, je bila
amsterdamska izkušnja s ponesrečenim selfijem koristna, saj sem ob
ustvarjanju posnetka spoznal, kako mikavno se je gledati na zaslonu in
opazovati svojo podobo, ki se obrača kot v ogledalu, in to za nameček v
takšnem z olepševalnikom, ki bi ga bil vesel Dorian Gray. Četudi se
oseba postara in je videti utrujena in izmučena, ostaja njena podoba na
zaslonu mladostna, sveža in mikavna. Lastna ozaljšana podoba me je že
med iskanjem primernega kota za posnetek in poznejšim nepričakovanim
snemanjem tako prevzela, da sem pozabil na okolico in pogovor s
prijateljicami -- in celo na pivo -- ter zatopljeno buljil v svoj
pomanjšan in olepšan obraz na zaslonu.

Izkušnja me je spomnila na prva konferenčna srečanja na daljavo, ki smo
jih priredili s komunikacijskim programom Skype. S tem se lahko v živo
pogovarjamo po spletu, in to na različne načine, od dopisovanja do
glasovnega sporočanja in prenosa posnetkov. Leta 2005, ko sem si Skype
prvič namestil v računalnik in ga preskusil, je bila izkušnja zelo
okorna, in to predvsem zaradi počasnega prenosa podatkov po modemu s
klicnim dostopom do spleta. Takšna povezava je komaj zadoščala za
škrtajoč in zatikajoč prenos zvoka, nikakor pa ne za prenos videa v
živo. Nekaj let pozneje, ko smo v slovenskih gospodinjstvih in na
delovnih mestih dobili hitrejše povezave, je bila izkušnja povsem
drugačna. Ko sem se pridružil pogovoru, sem sogovornike jasno slišal in
tudi videl. Nove projektne sodelavce iz tujine sem med sestankom
natančno opazoval in na zaslonu spremljal, s kakšnimi grimasami
reagirajo na moje besede. Oprezal sem, kakšno opremo imajo v pisarnah,
in skušal ugotoviti, ali ne delajo morda kar doma. Gledal sem, ali imajo
mizo razmetano ali pospravljeno, ali pijejo kavo ali čaj in ali si
zapisujejo vsebino pogovora v računalnik ali v zapisnico.

Bolj kot obrazi in pisarne projektnih sodelavcev me je prevzelo nekaj
drugega: lastna podoba, ki sem jo videl v navideznem okencu ob robu
zaslona. Namesto da bi gledal naravnost proti kameri prenosnika in dajal
videz, da sogovornike pozorno gledam v oči (kar je seveda zgolj utvara),
mi je pogled uhajal drugam. Med pogovorom sem se ves čas oziral poševno
navzdol, torej proti lastni podobici, in podobno kot pri amsterdamskem
selfiju po malem obračal glavo, da bi se drugim -- in seveda tudi sebi
-- pokazal v najlepši podobi. Kdaj bom videti najbolj resen, urejen in
zbran? Se mi še vedno vidi podbradek, če privzdignem glavo? In kdaj sem
postal tako plešast?

Takšno očaranost z lastno podobo opisujeta tudi antropologa Daniel
Miller in Jolynna Sinanan (2014), ki sta z etnografskimi pristopi
preučevala uporabo Skypa in podobnih tehnologij za sinhrono
komuniciranje v različnih kulturnih okoljih. Ko začnejo ljudje
uporabljati tehnologijo za videoklice, so sprva manj pozorni na osebo, s
katero govorijo, in bolj na lastno podobo, ugotavljata avtorja in
pojasnjujeta, da je navzočnost podobe govorca na zaslonu pomemben in
morda celo prelomen družbeni pojav. Prvič v zgodovini nam tehnologija
omogoča, da se v živo gledamo med vsakdanjim pogovorom, poleg tega pa
dopušča, da spremljamo, kako nas v vsakem trenutku vidijo drugi. Avtorja
menita, da se uporabniki Skypa zaradi te izhodiščne narcistične
izkušnje, ko so povsem očarani in zaslepljeni z lastno podobo, temeljito
pripravijo za naslednje pogovore, in to bolj fizično kot mentalno.
Nadenejo si boljša oblačila, uredijo si pričeske, ženske pa se pogosto
naličijo. Tudi sam si pred službenimi sestanki po Skypu navadno oblečem
zlikano srajco in se obrijem, tudi takrat, ko delam doma. Še vedno pa
navadno obdržim spodnji del trenirke ali kratke hlače, pri čemer posebej
pazim, da med pogovorom ne vstanem in se sogovornikom ne razkrijem v
celoti. Z izgovorom, da imam slabo internetno povezavo, včasih sploh ne
vključim kamere, posebej kadar sem neobrit in prelen, da bi se
preoblekel ali celo vstal iz postelje. Potem imam pogosto slab občutek,
saj bi drugi lahko mislili, da jim kaj prikrivam. In če razmišljajo
tako, imajo v bistvu prav. Dejansko skrivam svojo zasebnost, ko se po
Skypu pokažem v javnosti, in pri tem skrbim, da sodelavci iz tujine ne
bi opazili, da se z njimi dejansko pogovarja zaležan, napol oblečen in
rahlo zanemarjen član projektne skupine. Prikriti želim tudi, kako
razmetano kuhinjo imamo in koliko navlake se nam je nabralo v shrambi
ter kako našarjeno mizo imam, saj se poleg govorca po Skypu vidi tudi
ozadje, torej stanovanje ali pisarna. Socialni psiholog in filozof
George Herbert Mead (1997) bi verjetno pojasnil, da pred drugimi vestno
skrivam svoj individualni jaz; ta je skupaj z družbenim jazom glavni del
*sebstva*, ki se oblikuje in preoblikuje v nikoli dokončanem procesu.

Vsak pogovor po Skypu je tudi javni nastop, predstava za javnost, pred
katero si nadenem »masko«, preden stopim na »oder«, če uporabim še
izrazje, ki ga je pred več kot pol stoletja v knjigi *Predstavljanje
sebe v vsakdanjem življenju* (1959, slovenski prevod 2014) v
družboslovje vpeljal kanadski sociolog Erving Goffman. V tej prelomni
knjigi je razkril dramaturgijo vsakdanjega življenja, in to v
najbanalnejših okoliščinah, od obiska plaže do pogovora z natakarjem.
Vsakič se predstavimo v vlogi, ki se jo naučimo igrati med neskončno
vajo, ki ji pravimo življenje. »Ves svet je oder,« je davno pred
Goffmanom razložil William Shakespeare -- in imel seveda prav. Sloviti
dramatik pa si verjetno ni mislil, da bodo štiri stoletja po njegovi
smrti ljudje nosili v žepu ali torbici komunikacijsko napravo, s katero
bodo med službo, na avtobusu ali pred turistično znamenitostjo na hitro
posneli avtoportret, ki mu po novem pravimo selfi, in potem svojo masko
in trenutno vlogo v vsakdanjem življenju postavili na ogled širnemu
občinstvu (prim. tudi, kako o Hamletovem »dlančniku« piše Powers 2010).

### Umetnost samouprizarjanja

Za razloček od *sebka* kot ne najbolj posrečenega prevoda v slovenski
jezik, zveni beseda *selfi* skoraj povsem domače. Dejansko pa je izraz
tudi v angleščini razmeroma nov. Novinarka Emma Backer pojasnjuje, da se
je beseda *selfie*, kot se zapiše v angleščini, dokončno uveljavila šele
leta 2013, ko so jo v uredništvu oxfordskega angleškega slovarja
razglasili za svetovno besedo leta in jo definirali kot »fotografijo
sebe, ki jo nekdo običajno posname s pametnim telefonom ali spletno
kamero in naloži na spletno družbeno omrežje« ([Spletni vir 23](https://theculturetrip.com/north-america/usa/new-york/articles/history-of-the-selfie-a-photo-phenomenon/)).
Nastanek besede je domnevno povezan z alkoholnim ekscesom. Septembra
2002 se je Nathan Hope, mladi Avstralec s pomanjševalniškim spletnim
vzdevkom Hopey, po prekrokani noči ob praznovanju 21. rojstnega dne
spotaknil na stopnicah, priletel na zobe in si prebil spodnjo ustnico.
Ne najmikavnejšo fotografijo šivov na ustnici je potem objavil na
spletu, ob čemer je pripisal, da se opravičuje za nejasno sliko, saj je
napravil selfi ([Spletni vir 24](https://www.telegraph.co.uk/news/worldnews/australiaandthepacific/australia/10459115/Australian-man-invented-the-selfie-after-drunken-night-out.html)).
Hopey je zaradi domnevnega avtorstva tega izraza čez nekaj let zaslovel
v medijih, a verjetno ne čisto upravičeno. Pozneje je priznal, da si
besede sploh ni izmislil sam. Medijem je pojasnil: »V tistem času je
bila sestavni del slenga, z njo pa so ljudje opisovali fotografijo sebe.
Zelo preprosto« ([Spletni vir 25](https://slate.com/human-interest/2013/11/selfie-etymology-an-australian-man-takes-a-photo-of-his-lip-after-falling-down-drunk-but-he-didn-t-coin-the-word.html)).
Natančna etimologija »praselfija« ostaja torej uganka, vsekakor pa je
beseda nastala po avstralskem načelu oblikovanja pomanjševalnic, kot so
*telly* (televizija), *brekkie* (*breakfast,* zajtrk), *barbie*
(*barbecue*, žar), *firie* (*firefighter,* gasilec) in seveda tudi
Hopey. V nekaj letih se je uveljavila zunaj Avstralije in postala
poznana na svetovni ravni. Po Googlovih podatkih je do preloma pri
uporabi besede na spletu prišlo prav leta 2013, vrhunec priljubljenosti
je dosegla leto pozneje. Od leta 2014 je raba dokaj ustaljena in
enakomerna, in to v skoraj vseh državah, za katere so po orodju Google
Trends dostopni podatki o pogostosti iskanja -- od Afganistana do
Zimbabveja.

Kdo pa je posnel prvi selfi s telefonom in fotografijo objavil na
spletnih družbenih omrežjih, kot veleva slovarska definicija? Pionirstvo
na tem področju ni povsem jasno, čeprav je leta 2017 estradna zvezdnica
Paris Hilton, ki bo imela pomembno vlogo v naslednjem poglavju te
knjige, po Twitterju zagotavljala, da je prav ona skupaj s pevko Britney
Spears »pred enajstimi leti izumila selfi«, ter priložila *corpus
delicti*, namreč fotografiji blondink, ki nasmejani pozirata pred
objektivom, pri čemer je očitno, da dejansko sami v rokah držita
telefon, morda celo obe hkrati ([Spletni vir 26](https://www.cnet.com/news/paris-hilton-twitter-britney-spears-invented-the-selfie/)).
Prvenstvo pri fotografiranju in objavljanju svoje podobe je seveda
precej starejše, res pa je, da se takrat objave še niso širile po
spletnih omrežjih, saj spleta sploh ni bilo. Britney in Paris so tako
prehiteli mnogi zvezdniki, ki so sloveli desetletja pred njima. Že v 30.
letih prejšnjega stoletja je, na primer, pevec Frank Sinatra, tedaj star
23 let, posnel svoj odsev v ogledalu, pri čemer je s sklenjenim palcem
in kazalcem pokazal znak OK ([Spletni vir 27](https://www.vintag.es/2017/08/this-selfie-of-young-frank-sinatra-is.html)).
Domnevno najstarejši fotografski selfi, če ga lahko tako imenujemo, pa
je že leta 1839 ustvaril tridesetletni fotograf Robert Cornelius, ki se
je s postopkom, imenovanim dagerotipija, ovekovečil pred svojo trgovino
s svetili v Filadelfiji. Na podobi je čeden mladenič, ki zre v objektiv
fotografske priprave. Zdi se, da tudi sam nekoliko dvomi, ali se bo
posnetek, za katerega je bilo tedaj treba pri miru stati skoraj četrt
ure, sploh posrečil. A očitno se je, saj se je ohranil in se še vedno
širi tudi po spletu, s čimer zdaj vsaj deloma zadosti slovarski
definiciji besede selfi.

Zgodnje različice selfijev najdemo tudi v slikarstvu. Med
najslovitejšimi je domnevni avtoportret izumitelja, arhitekta, kiparja
in slikarja Leonarda da Vincija, ki je na ogled v torinski Kraljevi
knjižnici. Renesančni polihistor naj bi znamenito podobo z rdečo kredo
na papir narisal okoli leta 1512, ko je imel približno 60 let. Na
upodobitvi vidimo starca z dolgimi belimi lasmi in brado, ki je zazrt
vstran in strmi nekam v daljavo. Čas je izklesal in zdelal starčev
obraz, oči pa so -- tako se zdi -- še vedno mladostne in žive. Zanimiv
»selfi« je v približno enakem obdobju ustvaril Girolamo Francesco Maria
Mazzola, v javnosti bolj poznan kot Parmigianino. Vzdevek je namreč
dobil po kraju rojstva, torej po Parmi v današnji Italiji. Na sliki, ki
je zdaj na ogled na Dunaju, je mladenič v zgodnjih dvajsetih letih,
njegova podoba je ukrivljena, kakor bi se gledal v konveksnem ogledalu
ali se postavil preblizu sprednje kamere na mobilniku. Roka, ki je jasno
vidna v ospredju, je močno povečana, mladeničeva glava v ozadju pa je
razmeroma majhna. Parmigianino, oblečen v svečano opravo z ovratnimi
naborki in rokavnimi zavihki, gleda naravnost v »kamero« in z
brezizraznim izrazom na obrazu zre neposredno v gledalca. Podoben
obrazni izraz ima tudi Vincent van Gogh, ki se je leta 1889, leto dni
pred smrtjo, z oljem na platnu upodobil v zanj značilnem
postimpresionističnem slogu. Na sliki je slikar v sivo-modri obleki, z
izrazitimi rdečimi lasmi in brado, modre oči gledajo neposredno v
gledalca, ob čemer se zdi, da ga slikar prebada s pogledom.

V primerjavi s podobami selfijev, posnetih s pametnimi telefoni, se
veliko umetnikov ne trudi, da bi bili na svojih umetniških avtoportretih
videti čim všečnejši; skušajo se prikazati v čim bolj avtentični luči in
si prizadevajo na podobi, ki je lahko tudi popačena, zajeti tudi
pomanjkljivosti, življenjske rane in bolečine. Mednje sodi, na primer,
mehiška slikarka Frida Kahlo, ki še danes slovi prav po avtoportretih.
Če jo primerjamo z njenimi fotografijami, je na slikah drugačna kot v
stvarnem življenju. Na mnogih upodobitvah je prikrila svojo pohabljeno
nogo, poudarila izrazite obrvi in obrazu nadela oster in resen izraz.
Slikarkini telesni proporci so velikokrat nenavadni, pretirani, njene
samoupodobitve pa odslikujejo težko osebno zgodovino, s prikritimi in
enigmatičnimi simboli telesne ter duševne bolečine -- od poliomielitisa,
ki ga je prebolela v otroštvu in zaradi katerega je imela eno nogo
slabše razvito, do prometne nesreče, ki jo je zaznamovala za vse
življenje in ji prizadejala neznosne muke, splavov, operacij hrbtenice
in težavnega zakona s slikarjem Diegom Rivero. Na avtoportretu iz leta
1940, ki je nastal v prelomnem obdobju, ko se je za krajši čas ločila od
moža, gleda z resnim izrazom na obrazu. Videti je, da trpi, a bolečino
vdano prenaša. Okrog vratu ima trnasto estetsko ogrlico, ki spominja
tako na Kristusovo krono in očitno tam ni le za okras, saj ima zaradi
trnja slikarka vrat porezan do krvi. Na ogrlici visi obesek s
kolibrijem. Barvita in živahna ptica bi sicer lahko simbolizirala
svobodo, vendar je v tem primeru verjetno ne, saj je podobica črna in
negibna. K prikazu prikritega trpljenja prispevata še živali,
upodobljeni ob slikarki. Črna opica po nekaterih razlagah simbolično
predstavlja nekdanjega in bodočega moža, okrog vratu ji spleta in
zateguje trnovo ovratnico, divja mačka pa srepo gleda, kakor da se
pripravlja na napad. Celota daje vtis nelagodja in zbuja sočutje do
portretiranke, ki je znala, kakor pojasnjuje mehiški pisatelj Carlos
Fuentes, prevesti svoje življenjske bolečine v umetnost tako kakor noben
drug slikar. »Njena stvarnost je njen lastni obraz, tempelj njenega
strtega telesa, duša, ki ji ostaja,« pravi Fuentes (Drucker 2002).

Skoraj sočasno je na drugem koncu sveta nastal še en zanimiv
avtoportret, ki ga je v povsem drugačnem slogu ustvaril nizozemski
grafik Maurits Cornelius Escher, bolj poznan kot M. C. Escher. Zanj so
sicer značilne geometrijsko dovršene upodobitve nemogočih stavb in
zapletenih stopnišč, po katerih bi lahko hodili neskončno dolgo, pa
nikoli prišli do konca. Leta 1935 je ustvaril litografijo iztegnjene
roke, ki drži kroglo, v kateri odseva okolica. V krogli je soba z oknom
v ozadju, v središču pa je upodobljen sam Escher s kroglo v dlani.
Iluzija je popolna, saj opazujemo avtorjevo podobo natanko s takšnega
zornega kota, kakor bi jo videl sam, zaradi česar ni več jasno, kdo je
pravzaprav opazovalec in kdo je opazovan. Ker je obraz natančno v
središču podobe, še bolj spominja na novodobni selfi, pri katerem je
ustvarjalec hkrati posrednik sporočila, ki je tako na podobi kot tudi
simbolno postavljen v središče lastnega sistema, in to vsakič, ko objavi
fotografijo na omrežju, ki ga je stkal po spletu.

Theresa Senft in Nancy Baym (2015) v uvodnem članku posebne številke
revije *International Journal of Communication* podobno pojasnjujeta, da
je selfi po eni strani fotografski objekt, ki sproži prenos človeškega
občutja v obliki razmerja med fotografom in fotografiranim, med dejansko
podobo in programsko opremo za slikanje in filtriranje, med gledalcem in
ogledovanim ter tudi med posamezniki, ki širijo slike po spletu, in
uporabniki omrežij, ki si jih ogledujejo. Selfi pa po njunem ni le
artefakt, torej objekt, ki evidentira trenutek v času. Razumemo ga lahko
tudi kot prakso, torej dejanje, s katerim vplivamo na druge in
posredujemo sporočila posameznikom, skupnostim in ciljnim skupinam.

S takšnega dvojnega zornega kota so avtoportreti slovitih umetnikov zelo
podobni selfijem. Glavna razlika pa je, da lahko avtoportret s prenosnim
telefonom ustvari vsakdo in ga z različnimi filtri in drugimi pripomočki
polepša in izboljša. Pri ustvarjanju torej odpadejo slikarske veščine in
umetniški navdih, paleto in platno nadomešča primerna aplikacija za
fotografiranje in urejanje. Namesto izjemnih umetniških dosežkov, ki jih
ustvarijo nadarjeni in izurjeni umetniki, tako dnevno nastajajo milijoni
podob, katerih simbolna vrednost je zaradi količine vse manjša, njihovi
avtorji pa se morajo vse bolj truditi, da izstopajo iz povprečja. »V
prihodnosti bo lahko vsakdo slaven za petnajst minut,« je leta 1968
zagotavljal Andy Warhol, osrednji predstavnik pop arta; prav tako so po
svetu zasloveli njegovi dvobarvni replicirani avtoportreti, na katerih
se je upodobil z razmršenimi lasmi. Z mobilniki, s katerimi se posnamejo
selfiji, in omrežji, po katerih se širijo, naj bi imel vsak možnost, da
zaslovi vsaj za kratek čas. Dejansko pa se je prej uresničila
pervertirana različica znamenite Warholove izjave: vsak je dejansko
lahko slaven, a ne za petnajst minut, temveč kvečjemu za petnajst sekund
ali še pogosteje za petnajst ljudi (Twenge in Campbell 2009: 120). Velja
pa, da imajo mnogi ob objavljanju selfijev občutek, da jih gleda ves
svet in da so dejansko slavni.

### Telefon, ki vas gleda

Priljubljenost selfijev je torej povezana tudi z razvojem tehničnih
povezav in naprav, ki omogočajo njihovo nastajanje in širjenje, torej
spletnih družbenih omrežij in prenosnih telefonov s kamero na sprednji
strani. Prvi takšen telefon, dosegljiv širši javnosti, so leta 2003
izdelali v podjetju Sony Ericsson; to je bil preklopni model Z1010.
Prvotno je bilo mišljeno, da bodo telefon, ki »gleda« svojega lastnika,
uporabljali predvsem poslovneži za video konference, torej za sestanke s
prenosom posnetkov v živo. Sčasoma se je pokazalo, da bo prevladujoča
uporaba precej drugačna. Prelom je povezan z razvojem prvega Applovega
telefona s sprednjo kamero. Model 4 je javnosti prvič predstavil Steve
Jobs, tedanji direktor podjetja, ki je v kalifornijskem San Joseju
najprej na dolgo in široko hvalil novi telefon in ga opisoval kot
estetski in tehnološki presežek, nato pa na odru v živo predstavil novo
funkcijo za klepet na daljavo, imenovano Face Time, s katero lahko
uporabniki med pogovorom gledajo drug drugega, pokažejo sorodnikom, kako
se imajo na počitnicah, in se pobahajo pred drugimi, da se njihov malček
že plazi. Da bi prikazal, kako Face Time deluje, je Steve Jobs iz
dvorane poklical glavnega Applovega oblikovalca, ki je bil nekje drugje.
Občinstvo je navdušeno zaploskalo, ko se je na zaslonu telefona, ki so
ga povečanega predvajali na ogromno projekcijsko platno, najprej
pokazala podoba Steva Jobsa s telefonom v roki. Nov val navdušenja z
vzkliki in ploskanjem se je sprožil, ko se je Jobsova podoba pomanjšala,
glavni del zaslona pa je zavzel nasmejani Applov oblikovalec Jony Ive.
Prva javna predstavitev nove funkcije se sicer ni najbolje posrečila: na
platnu je bilo namreč videti, da Ive odpira usta, njegovih besed pa se
ni dobro slišalo. V zadregi se je potem nasmehnil in čakal na Jobsa, da
pojasni, kaj se dogaja. »Tole nikdar ne zmrzne,« je z nekoliko kislim
nasmehom na ustih dejal direktor, »kar pomeni, da v dvorani niste
ugasnili brezžičnega dostopa do spleta. Zdaj ga pa, prosim, ugasnite!«
Nato je vprašal Iveja, kako se počuti, ta pa mu je odgovoril, da dobro
-- in občinstvo je odgovor končno tudi slišalo in seveda navdušeno
zaploskalo. Bolj od njunega klepeta na daljavo, v katerem sta opevala
tehnološke čudeže sedanjosti, o katerih sta v mladosti le sanjala, je
pomemben trenutek, preden zaradi tehničnih težav prideta v zvočni stik.
Jony Ive v prizoru, ki je še vedno na ogled po YouTubu, med čakanjem
namreč obrača glavo in spreminja izraz na obrazu, kakor bi se gledal v
ogledalu in iskal svojo idealno podobo, s katero se bo predstavil širni
javnosti. Namesto pogovora je tako nastal nekakšen selfi, ki bi ga Ive
lahko delil po spletnih omrežjih, a so posnetek namesto njega razširili
ljubitelji Applovih dosežkov.

Spletna omrežja so naslednja bistvena tehnološka komponenta, ki
zagotavlja obstoj selfijev. Posameznikova podoba namreč pridobi smisel
šele, ko se razširi po Facebooku, Twitterju, Snapchatu in drugih
omrežjih, ki ljudi informacijsko in komunikacijsko povezujejo. Čeprav so
se ta omrežja najbolj razširila v prvem desetletju novega tisočletja, so
se prva med njimi pojavila že prej. Tako je, na primer, spletno omrežje
SixDegrees nastalo že leta 1997 in dobilo ime po eksperimentu ameriškega
sociologa Stanleya Milgrama (1967), ki je pokazal, da lahko kogar koli
na svetu dosežemo z verigo šestih posrednikov. Preskus je temeljil na
zamisli, na kateri so zasnovana vsa novejša spletna omrežja: uporabnik
zasnuje lastno omrežje in ga nadgrajuje z dodajanjem prijateljev*.*
Omrežje se je hitro razraslo in do leta 2000 pridobilo skoraj tri
milijone uporabnikov, nato pa je prišlo do njegovega zatona, ki je bil
povezan predvsem s tem, da tehnologija, vključno s tedanjimi počasnimi
internetnimi povezavami in prešibkimi strežniki, ni mogla slediti
izjemnemu interesu uporabnikov. Podobna je zgodba omrežja Friendster, ki
je nastalo leta 2002 in v letu dni pridobilo milijon in pol uporabnikov.
Zaradi prešibkih strežnikov in otežene komunikacije med uporabniki je
njegova rast zastala in omrežje je poniknilo (boyd in Ellison 2008:
215). Do odločilnega preboja v prehodu v mrežno družbo (Castells 2003;
gl. tudi Podjed 2010) je prišlo leta 2004, ko je nastalo danes največje
spletno družbeno omrežje Facebook in v nekaj letih prepredlo svet ter
hitro prehitelo tekmiško omrežje MySpace, ki so ga javnosti predstavili
leta 2003. Facebook je od ljubiteljskega eksperimenta štirih harvardskih
študentov v desetletju in pol prerasel v globalno komunikacijsko
prizorišče, ki ga mesečno uporabljata več kot dve milijardi ljudi, širi
pa se tudi z nakupi drugih podjetij in omrežij.

### Egocentrična omrežja

Psihologa Jean Twenge in Keith Campbell v knjigi Epidemija narcizma
(*The Narcissism Epidemic*, 2009) pravita, da se je po letu 2004
svetovni splet, ki so ga takrat pogosto imenovali Splet 2.0, prelevil v
Divji zahod, v katerem namesto rožljanja s pištolami najbolj odzvanja
narcizem. »Splet 2.0 in kulturni narcizem delujeta v povratni zanki,«
pojasnjujeta, »pri čemer narcistični ljudje najdejo načine, da se
promovirajo po spletu, hkrati pa spletne strani spodbujajo narcizem tudi
med skromnejšimi uporabniki« (Twenge in Campbell 2009: 107). Po njunem
mnenju so povedna že imena omrežij, ki v središče postavljajo
posameznika: MySpace, Facebook, YouTube; pri vseh teh poimenovanjih, h
katerim sodita še telefon iPhone in njegov operacijski sistem iOS, sta v
središču uporabnik in njegov ego. Največje svetovno omrežje za
objavljanje videoposnetkov YouTube je pomen samopromocije v sodobnem
svetu še bolj poudarilo s povabilnim geslom *Broadcast Yourself*, kar bi
lahko prevedli kot »Predvajaj se«. Uporabnik tega omrežja je namreč
glavni (in včasih tudi edini) igralec, snemalec, scenarist, režiser in
producent posnetkov, ki jih ustvarja in razpošilja po spletu. Tudi ime
Facebook je nadvse primerno, menita Twenge in Campbell, saj poudarja
razloček med videti in biti viden, pri čemer je posebej pomembno, da je
obraz (angleško *face*) čim privlačnejši in opaznejši. Bolj narcistični
uporabniki spletnih omrežij, ki večkrat pokažejo svoj »pravi« obraz in
so pripravljeni razkriti več svoje zasebnosti ter se razgaliti v
javnosti, pridobijo več »prijateljev«, »sledilcev« in nasploh povezav.
Njihov narcizem pa je nagrajen z več komentarji, všečki, smeški, srčki
in drugimi kazalniki, da je bila objava videna. Ljudje, ki so v središču
pozornosti, se bodo v primerjavi z »navadnimi« ljudmi, ki so bolj
zadržani in previdnejši pri razširjanju objav, tudi prej povezali z
drugimi narcističnimi uporabniki omrežja in tako dobili občutek, da so
še bolj v ospredju v omrežju, ki ga sami pomagajo tkati. Narcizem tako
ni več odmik od normalnosti, temveč postaja norma in nova normalnost.
»Če bi na našem planetu pristali vesoljci in skušali oceniti stanje
človeštva po priljubljenih družbenih omrežjih, bi verjetno ugotovili, da
so ljudje bolj narcistični, kot so v resnici,« se pošalita Twenge in
Campbell (2009: 111).

V posebni številki revije *Time*, v kateri vsako leto razglasijo
osebnost leta, so nakazali, kako je s prihodom spletnih družbenih
omrežij posameznik pomemben in izpostavljen. Navadno se na naslovnici
znajdejo politiki, podjetniki in umetniki, leta 2006 pa je bil na prvi
strani upodobljen osebni računalnik z odsevnim zaslonom, v katerem se je
lahko bralec pogledal kot v zrcalu. Pod podobo je bila vrstica za
upravljanje z gumboma za predvajanje in premor, ki je dajala videz
posnetka na YouTubu. Vsak, ki je pogledal naslovnico, je na
računalniškem zaslonu zagledal sebe. Občutek posameznikove pomembnosti
je na zaslonu poudaril velik napis »TI«, pod njim pa je pisalo: »Ti, da
ti. Ti nadzoruješ informacijsko dobo. Dobrodošel v svojem svetu.« Vsak,
ki je držal v rokah izvod revije, je lahko razumel, kaj pomeni
Warholovih petnajst minut slave. Podobno je spoznal slavo tudi glavni
junak komičnega filma *Veliki Lebowski* iz leta 1998. Zanemarjeni
delomrznež Jeffrey Lebowski z vzdevkom Dude namreč pride na obisk k
bogataškemu soimenjaku in se zazre v ogledalo, ki si ga je milijonar
namestil v preddverju. Na odsevni površini je upodobljena naslovnica
revije *Time*. Na vrhu piše »Osebnost leta«, spodaj v kotu pa je dodano
vprašanje »Ali ste vi dosežkar Lebowski?« Ko se Dude, zaraščen,
nepočesan in zavit v kopalni plašč, na hitro pogleda v zrcalo, mu ne
preostane drugega, kakor da si občudujoče prikima.

### Od papeža do košarkarjev

Selfiji niso omejeni ne geografsko in ne stanovsko. Fotografirajo se
tako mladi v osnovnih šolah kot tudi osrednji politični in verski
predstavniki, ki so seveda navzoči na spletnih omrežjih. Sedanjega
papeža najdemo na Twitterju pod vzdevkom \@pontifex, njegovim objavam pa
sledijo milijoni. Objav o sebi ne deli le papež, temveč ga pogosto
omenjajo tudi drugi. Vrhovnega poglavarja rimskokatoliške cerkve -- in
sebe ob njem -- so številni ovekovečili tudi na fotografijah in jih
seveda razposlali po različnih omrežjih. Podobno zaželen »pribočnik« na
selfijih je nekdanji ameriški predsednik Barack Obama, ki ima na
omrežjih prav tako na milijone sledilcev. Priložnosti, da se fotografira
z njim, ni izpustila niti danska predsednica vlade Helle
Thorning-Schmidt, ki je za nameček na istem posnetku ujela še nekdanjega
britanskega predsednika vlade, Davida Camerona. Politična kompozicija je
bila morda zanimiva, precej neprimerna pa je bila okoliščina nastanka
selfija. Danska premierka je namreč skupinsko fotografijo posnela med
spominsko slovesnostjo za pokojnega južnoafriškega državnika Nelsona
Mandelo. Sveta potem ni obkrožil le selfi s slovesnosti, temveč tudi
fotografija v medijih, kako trije osrednji državniki, oblečeni v žalno
črnino, nasmejani pozirajo pred objektivom kamere na telefonu, ki ga v
rokah drži danska premierka. Ob robu podobe vidimo soprogo ameriškega
predsednika Michelle Obama, ki resno in morda celo zgroženo gleda stran
s sklenjenimi rokami na kolenih.

Ali lahko fotografije, na katerih je upodobljenih več ljudi, ki se
stiskajo skupaj in zrejo v objektiv, sploh štejemo za selfije? Po
okvirni tipologiji, ki sta jo predstavila Daniel Miller in Jolynna
Sinanan, takšne fotografije ne sodijo med značilne selfije, na katerih
je upodobljena ena oseba. Skupinske fotografije po njuni razlagi sodijo
med *grupije* (angleško *groupies*), ki so poleg *grdijev* (angleško
*uglies*, torej namenoma grdih in spačenih obrazov) in *nogijev* (namreč
fotografij nog, ki jim v angleščini pravijo *footies*, v različnih
kontekstih -- od uživanja na plaži do gledanja televizije) morda celo
najpogostejša podkategorija upodabljanja sebe na fotografijah, ki se
širijo po spletu.

Zanimiv primer grupija, ki kaže, kako pomembno je v zanimivih ali
prelomnih trenutkih sebe (in druge) zamrzniti v spomin s fotografijo, je
nastal leta 2017, ko je slovenska košarkarska reprezentanca
nepričakovano, a zasluženo zmagala na evropskem prvenstvu. Po
dramatičnih sklepnih minutah, ko je padel zadnji koš in je postalo
jasno, kdo je zmagovalec, je celotna slovenska reprezentanca pridrvela
na parket, vključno z osrednjima igralcema, kapetanom Goranom Dragićem
in mladim Luko Dončićem, ki sta zadnji sodnikov žvižg zaradi
preobremenjenosti in poškodbe pričakala na klopi. Trenutek, ko so člani
slovenskega moštva prijeli pokal in ga skupaj dvignili visoko v zrak, so
posneli številni fotoreporterji in televizijske kamere, vendar to ni
zadoščalo. Košarkar Dončić je od nekod potegnil še palico za selfije, na
kateri je bil pritrjen telefon, in še sam posnel navdušenje slovenske
ekipe. V središču prizora se je tako znašel Dončić, ogrnjen v slovensko
zastavo, okrog njega pa se stiskajo drugi košarkarji, se smejijo,
navdušeno vpijejo in napenjajo mišice. Kljub vsem kameram in
fotoaparatom je prav ta fotografija, ki jo je Dončić razposlal po
omrežjih, verjetno najbolj avtentična podoba zmagoslavja, saj je nastala
s prvoosebne perspektive, z vidika igralca, ki se je v hipu prelevil v
fotoreporterja in razpošiljavca lastne podobe.

### Predsednik in kralj Instagrama

Slovenski predsednik Borut Pahor si je v domačih in tujih medijih
prislužil naziv »kralj Instagrama« ([Spletni vir 28](https://www.mladina.si/181458/kralj-instagrama); [Spletni vir 29](https://www.theguardian.com/world/2017/mar/08/borut-pahor-slovenia-instagram-president)).
Na predsedniški položaj se je prvič povzpel decembra 2012, profil na
Instagramu pa je začel uporabljati septembra 2013. Od takrat do začetka
leta 2018 je bilo na njegovem profilu objavljenih več kot 600 fotografij
in posnetkov, predsednik pa je zbral več kot 50 tisoč sledilcev, ki
lahko spremljajo, kaj se dogaja v javnem in zasebnem življenju
najvišjega politika Republike Slovenije in vrhovnega poveljnika
Slovenske vojske.

Sprva so bile njegove objave razmeroma nezanimive, povezane predvsem z
državnimi proslavami in protokolarnimi obiski vojaških in civilnih
prireditev. Obrat k bolj osebnim prizorom, ki so pritegnili večjo
pozornost javnosti in medijev, se je zgodil šele v letih 2016 in 2017,
ko se je začela predvolilna kampanja za vnovično predsedniško
kandidaturo. Hkrati so postajali vse nenavadnejši in opaznejši pripisi k
podobam, objavljenim na profilu. Iz suhoparnih tretjeosebnih navedb, da
je predsednik obiskal vojaško prireditev ali se udeležil krajevnega
slavja, so postali opisi prvoosebni in bolj čustveni. To seveda nujno ne
pomeni, da jih od nekega trenutka na Instagramu piše in objavlja
predsednik sam; prej kaže na to, da je njegovo spletno
samopredstavljanje v vsakdanjem življenju, pri katerem mu pomaga
podporna ekipa, postalo bolj domišljeno in iztanjšano. Z objavami in
sledilci se je okrepil njegov socialni kapital, ki se mu ga je na
volitvah leta 2017 posrečilo uspešno unovčiti in je drugič postal
predsednik države.

Pomembno in povedno je, da si je predsednik za osrednjo
(samo)promocijsko odskočišče izbral Instagram. Če znova sledimo misli
medijskega teoretika Marshalla McLuhana (1964), ki sem ga v prejšnjem
poglavju omenil v zvezi z Googlom kot podaljškom uma, gre za to, da
medij sam po sebi vsebuje specifično sporočilo oziroma je medij sam
sporočilo. Omejitve in prednosti medija namreč zakoličijo način
sporočanja. Uporabnik Twitterja je bolj kakor na vizualna sporočila
vezan na kratka besedila, ki so bila nekoč omejena na 140 znakov, od
leta 2017 pa je njihova dolžina dvakrat daljša. Sporočila na tem mediju,
ki ga spretno in redno uporablja tudi predsednik ZDA Donald Trump, so
zato kratka in samoomejujoča, zaradi česar delujejo včasih ekspresivno
in eksplozivno, kakor da bi bila napisana v naglici -- in pogosto
verjetno tudi so. Facebookova platforma dopušča več svobode pri pisanju,
dodajanju fotografij in posnetkov, zaradi česar udarnost sporočil
mnogokrat razvodeni. Instagram pa se loči tako od Facebooka kot od
Twitterja, saj je usmerjen predvsem na uporabnike telefonov, s katerimi
je mogoče fotografirati neposredno dogajanje v bližini -- ali pa
uporabniki posnamejo kar sebe. Glavna vsebina na tem omrežju namreč ni
besedilo, temveč slika.

Instagramovo omrežje, ki je nastalo leta 2010, je bilo najprej namenjeno
izključno deljenju fotografij s pripisi, ki jih je avtor lahko
preoblikoval z različnimi filtri. Ti so fotografijam dali bolj
profesionalen videz ali so jih navidezno postarali, da so bile videti,
kakor da bi jih posneli s polaroidnim fotoaparatom ali drugo fotografsko
pripravo iz sredine prejšnjega stoletja. Šele od leta 2013, torej
približno od takrat, ko se je Instagramu pridružil tudi slovenski
predsednik, omrežje dopušča objavljanje krajših posnetkov, a še vedno
prevladujejo fotografije, ob katerih so kratki opisi, pogosto dopolnjeni
s *hashtagi*, ključnimi besedami ali *ključniki*, kakor se izraz že
prevaja v slovenščino. Z njimi lahko uporabniki določijo in poudarijo, s
katerimi temami je povezana podoba.

Predsedniku Pahorju očitno ustreza način samopredstavljanja v javnosti,
pri katerem ima podoba prednost pred besedami, poudarjen je torej
vizualni del vsebine. Prednosti medija je znal obrniti sebi v prid pri
utrjevanju političnega položaja in transformaciji socialnega v politični
kapital, če parafraziram sociologa in antropologa Pierra Bourdieuja
(1986). Čeprav na njegovem profilu pravzaprav ni selfijev v klasičnem
smislu, torej fotografij, ki bi jih napravil sam in jih delil po spletu,
sta njegov prostor na Instagramu in način komuniciranja pomembna za
razpravo o samopredstavljanju v sodobnem svetu, saj sta skoraj v celoti
posvečena enemu subjektu -- predsedniku samemu. Vse drugo, kar se znajde
na fotografijah, je pogosto zgolj za ozadje in podpora njegovemu liku in
delu, v središču pa je Borut Pahor, in to celo takrat, ko ga ni na
fotografiji.

Prva predsednikova objava na Instagramu iz leta 2013 je posnetek s
športne prireditve, na kateri predsednik navdušeno vije slovensko
zastavo in spodbuja slovensko reprezentanco. Nacionalni simboli -- od
zastave in grba do Triglava na dresu slovenske reprezentance -- se
pojavljajo tudi na številnih njegovih poznejših objavah, kar glede na
njegovo politično funkcijo ne preseneča. Zanimivo pa je spremljati,
katere objave med sledilci požanjejo največ zanimanja. Z doktorsko
študentko Ajdo Pretnar, ki je sicer antropologinja, a se kot
raziskovalka na ljubljanski Fakulteti za računalništvo in informatiko
spozna tudi na orodja za računalniško analizo podatkov, sva podrobno
pregledala njegov profil in ugotovila, da so v prvih letih, torej pred
»prvoosebnim obratom«, po priljubljenosti v ospredju *grupiji*, in sicer
predvsem takšni, na katerih se predsednik pojavlja z drugimi slavnimi
osebnostmi, na primer s hrvaško pevko Severino, pevcem skupine U2 Bonom,
smučarskim trenerjem Andreo Massijem, šampionom v smučarskih skokih
Petrom Prevcem, vodilnim slovenskim motokrosistom Timom Gajserjem,
filmskim zvezdnikom Johnom Malkovichem, manekenko Naomi Campbell in tako
naprej. Pri pojavljanju z zvezdniki -- ali pa pri objavljanju z njimi
povezanih artefaktov -- je posebej pomembno, kdaj je bil posnetek
objavljen. Fotografija nacionalne zastave s podpisi košarkarjev je, na
primer, na predsednikovem profilu doživela izjemen odziv, ko je
slovenska reprezentanca zmagala na evropskem prvenstvu. Podobno se je
Pahor s pevko Heleno Blagne na fotografiji pokazal v času, ko se je po
nekajletnem zatišju zvezdnica veličastno vrnila na oder.

Še bolj od fotografij z zvezdniki so priljubljene podobe iz
predsednikovega zasebnega življenja; prikažejo ga kot družinskega
človeka, ki namenja pozornost svoji dolgoletni partnerki, ostareli
materi in najstniškemu sinu. Več kot štiri tisoč »srčkov«, s katerimi
uporabniki Instagrama označijo, da jim je objava všeč, si je prislužila
fotografija mladega Pahorja, ki prižema k sebi svojo življenjsko
sopotnico. Oba sta videti srečna in zaljubljena, če sodimo po zapisu ob
objavi iz marca 2017, pa njuna sreča še traja. Ob fotografiji namreč
piše: »Že 30 let neperfekten par.« Analiza pripisov ob najodmevnejših
objavah med januarjem 2017 in februarjem 2018 je pokazala še nekaj
zanimivega. Če ima njegova objava na profilu več kot tri tisoč všečkov,
zelo verjetno vsebuje enega od naslednjih ključnikov: #dončić, #happybirthday, #eurobasket2017, #hvala, #mojtim in #family. Pri tem je
prav slednja beseda, torej družina (po angleško *family*) najpomembnejša
in celo vplivnejša od športa in nacionalne košarkarske ekipe. Kadar
predsednik poudari družino kot lastno in hkrati univerzalno vrednoto in
to dodatno označi s ključnikom #family, je objava zelo verjetno med
najpriljubljenejšimi.

### Zguban, a ne zguba

Pahor se na Instagramu nasploh rad pokaže kot nepopoln in človeški
predsednik, kot del ljudstva. Ob fotografiji, na kateri je videti
nekoliko zdelan in utrujen, tako pripiše »Zguban, a ne zguba.« Ko sedi
zgrbljen za delovno mizo in zamišljeno zre v papir, ga spremlja pripis
»Sklonjen, a neuklonljiv.« Njegovo ljudskost in pripravljenost, da se
pokaže v manj urejeni podobi, izraža objava iz januarja 2017, ob kateri
piše »Zanemarjen, a ne zapuščen.« Na fotografiji, ki kaže njegov
nasmejan obraz, je namreč neobrit, na glavi ima slamnik, na nosu pa
sončna očala. Kot topel in dobrosrčen človek se predsednik pokaže tudi
zato, ker ima očitno rad pse -- občinstvo na Instagramu pa tudi. S
fotografijami v pasji družbi prav tako pridobi na tisoče srčkov, podobno
priljubljene pa so njegove nostalgične objave s starimi avtomobili, ki
jih je vozil ali pa se v njih še vedno prevaža, na primer s *fičkom* in
*katrco*, ki sta se zapisala globoko v spomin ljudi, rojenih v nekdanji
Jugoslaviji (gl. Pogačar 2016; Živković 2014). S fotografiranjem ob ali
v teh avtomobilih znova opozori na svojo skromnost in ljudskost, hkrati
pa se pokaže kot odprta oseba: ne zanima ga le politika, temveč ima čas
tudi za posvetne reči in dejavnosti.

Posebna kategorija Pahorjevih objav so njegove fotografske upodobitve v
nenavadnih in nepričakovanih položajih in okoliščinah. Na eni takšnih s
pripisom »Domotožje v Kairu« se predsednika zasanjano naslanja na ograjo
razkošnega stopnišča v egiptovski palači, pri čemer otožno zre naravnost
v objektiv kamere. Ta objava iz decembra 2016 je bila deležna izjemnega
odziva tako v tradicionalnih kot tudi novih spletnih medijih in je
postala spletna senzacija. Ljudje so kar tekmovali, kdo se bo bolje
odrezal v dejavnosti, ki so jo poimenovali *boruting*, namreč v
naslanjanju na različne ograje, pri čemer so se seveda ovekovečili in
podobe razširili po spletu. Septembra 2017 se je iz lastne objave
ponorčeval celo Pahor sam in dodal še eno fotografijo, očitno starejšo,
na kateri se opira na leseno stopniščno ograjo, ob njej pa je pripis
»Pra-domotožje, 2008.« Še ena takšna fotografija, objavljena januarja
2018, je postala izjemno priljubljena. Na njej je Pahor v svoji pisarni,
na nosu ima očala, v rokah pa škarje, s katerimi skrbno prirezuje
travico, posajeno v kristalni skledi. »Po vrnitvi iz tujine sem se takoj
lotil domačih nalog, tudi urejanja pisarniškega vrta,« je zapisal v
pojasnilo. Zakaj je ta fotografija postala uspešnica, se nama z Ajdo
Pretnar ni posrečilo dognati ne s kvalitativnimi in ne kvantitativnimi
metodami.

Največ srčkov med vsemi Pahorjevimi objavami sta zbrali dve, na katerih
je predsednik prikazan kot junak, ki zmore nemogoče in si drzne več od
drugih. Na prvi, s katero je Borut Pahor avgusta 2017 na svojem profilu
nabral skoraj osem tisoč srčkov, sredi blejskega jezera v poslovni
obleki in z veslom v rokah stoji na deski za stoječe veslanje. Ob
podobi, za katero so mnogi mislili, da je fotomontaža, je kratek pripis
»Zanesljivost.« Povedni so tudi ključniki ob podobi, ki poudarjajo še
stabilnost (#stability), predsednikov značaj (#character), vodstvene
sposobnosti (#leader) in posebej njegovo sposobnost povezovanja
Slovenije in Slovencev (#together, #skupaj, #presidentpahor, #president, #slovenia). Podobno veličasten je prizor po objavi rezultatov drugega
kroga predsedniških volitev leta 2017. Na fotografiji, ki je zbrala več
kot devet tisoč srčkov, je Pahor v športni opremi, z nahrbtnikom na
ramah in s pohodniškimi palicami, ki jih široko nasmejan širi v zrak,
kakor bi hotel po Instagramu objeti občinstvo. Z iztegnjenim kazalcem in
sredincem kaže znak V, ki označuje izjemno dvojno zmago: najprej za
dolgo predvolilno pešačenje po Sloveniji, med katerim je bivši in bodoči
predsednik obiskal številne kraje in ljudi, nato pa seveda še za uspeh
na volitvah, kar je bil cilj njegove kampanje tako v fizičnem kot
digitalnem prostoru.

Izbira Instagrama kot glavnega orodja za prikazovanje vrlin in dosežkov
ni naključna. Instagramova glavna posebnost je, da poudarja podobo in
posameznika z njegovimi vizualnimi posebnostmi, s čimer lahko uspešno
pomaga pri graditvi politične kariere človeka, ki je vajen stati pred
objektivom. Predsedniku Borutu Pahorju je v primerjavi z drugimi
politiki to verjetno vsaj nekoliko lažje zaradi njegovih manekenskih
izkušenj iz študentskih let ([Spletni vir 30](https://www.mladina.si/95402/po-tretji-poti-od-manekena-do-liderja/)).
Še pomembneje pa je, da je Instagram izvrstna platforma za uprizarjanje
*psevdodogodkov*, kakor je navidezne, umetno ustvarjene dogodke pred več
kot pol stoletja poimenoval ameriški zgodovinar Daniel J. Boorstin. V
delu Podoba (*The Image,* 1992 \[1961\]), ki je izšlo sredi 20.
stoletja, a ostaja povsem aktualno, je pojasnil, da psevdodogodke
ustvarjajo predvsem zvezdniki, in sicer zato, ker so psevdodogodki »po
svoji naravi zanimivejši in mikavnejši od spontanih dogodkov« (Boorstin
1992: 37). Pahorjevo stanje na deski sredi jezera in opiranje na ograjo
sodita natančno v to kategorijo, torej med dogodke, ki skoraj zagotovo
niso spontani, temveč so uprizorjeni, a so kljub temu -- ali pa ravno
zaradi tega -- izjemno odmevni. Takšna je tudi objava iz marca 2016, ob
kateri piše: »Nocoj v ringu dva borca.« Na njej predsednik v slogu
delfina plava proti robu bazena, kjer so odložene boksarske rokavice.
Težko si zamišljamo, da prizor ni zrežiran in da je namenjen čemur koli
drugemu kot predsednikovi (samo)promociji. Odzivi na sorodne
predsednikove objave so pogosto mešani. Ob omenjeni fotografiji v bazenu
je najprej nadvse pozitivno sporočilo »Uuu kok kjut.«; odgovor očitno
pomeni, da je sledilki prizor všeč. Drugo sporočilo je kratko in ostro
-- »Narcisoid.« Tretji komentator stopi predsedniku v bran in pravi: »Pa
ti si celi narcisoid. Človek, ki lahko pokaže svoje dosežke, je kvečjemu
samo uspešen človek, če se zna z njimi še pohvaliti, pa pomeni, da jih
ceni, ker konstanto napreduje. Človek, ki mu to oporeka, tako kot ti, je
pa zavisten in reven v duši.« Takšna polariziranost komentarjev ob
Pahorjevih objavah je pogosta, veliko pa se jih obregne prav ob
razkazovanje po spletu, ki je po mnenju nekaterih v sodobnem političnem
prostoru nujno, drugim pa se zdi neresno in nepredsedniško.

Pahorjeva strategija samouprizarjanja in graditve lastne blagovne znamke
v svetu, ki je obseden z medijskimi podobami, prežet z narcizmom in
prepojen s hipervizibilnostjo, seveda ni nič novega. Kakor bo razvidno
iz naslednjega poglavja, jih še precej bolje od politikov obvladajo
instantni zvezdniki, v tujini na primer Kim Kardashian in Paris Hilton,
pri nas pa Damjan Murko, Urška Hočevar Čepin, Artur Štern in Denise Dame
(Podjed 2012, 2013). Poleg tega Borut Pahor ni niti prvi niti edini
slovenski politik, ki se je izmojstril v uporabi družbenih medijev, v
ustvarjanju in širjenju psevdodogodkov po spletu. Pri njem je bistveno
drugače to, da ustvarja smernice pri uporabi omrežij in načinov
samopredstavljanja po spletu; jim torej ne zgolj sledi ali jih kopira od
zvezdnikov. Z lastnim pristopom, ki v omrežju Instagram v ospredje
postavi vizualno podobo, je ustvaril prepoznavno osebnost tako v
fizičnem kot digitalnem prostoru; ta osebnost je sočasno heterogena in
celovita, saj presega suhoparnost politike in jo nadgrajuje z drugimi
dejavnostmi -- od športa in razvedrila do družine. V omrežju za deljenje
fotografij in posnetkov je predsednik ustvaril lik, ki bi mu lahko ob
imenu in priimku dopisali še znak TM, s katerim so označene blagovne
znamke.

### Predinternetna hipervizibilnost v politiki

Podobne pristope novačenja podpornikov kot slovenski predsednik so
politiki poznali že v predinternetni dobi. Zanimiv primer, ki sem ga na
kratko predstavil v članku o pomenu slavnih osebnosti v času poresnice
(Podjed 2016), je s konca 80. in začetka 90. let prejšnjega stoletja, ko
so Slovenci prvič na demokratičnih volitvah volili predsednika države.
Med kandidati je bil takrat Ivan Kramberger, ki se je oklical za »očeta
slovenskega naroda«. V 80. letih prejšnjega stoletja se je vrnil iz
Nemčije, kjer naj bi bil obogatel s patentiranjem vrste dializnega
aparata, ter prestopil prag domovine z vzdevkom »dobri človek iz
Negove«. Tako se je poimenoval kar sam, poimenovanje pa se je prijelo
med ljudmi. Po Sloveniji se je prevažal v predelanem starodobniku znamke
Bugatti, prodajal knjige, ki jih je pisal in tiskal z izjemno hitrostjo,
ter zabaval občinstvo z govori, med katerimi ga je spremljala opica
Ančka. Ljudje so si ga zapomnili po širokokrajnem klobuku, črnem plašču
in dolgih laseh, predvsem pa po salvah smeha, ki jih je znal sprožiti
med svojimi govori. Enak pristop kot med predstavitvami svojih knjig je
ubral med predsedniško kandidaturo. Med predvolilnim govorom v Sevnici,
ki je še vedno na ogled na portalu YouTube ([Spletni vir 31](https://www.youtube.com/watch?v=uesjhBnjFWM)), je pojasnil, da
kandidira, »da bi se boril za kmeta, za delovnega človeka, za starega
človeka, za invalide, za otroke.« Po njegovih besedah se nihče drug ne
bo boril zanje tako kakor on, »ki je v štali gor rasel, ki je v Nemčiji
ulice čistil, ki je skozi življenje dal in postal strokovnjak za dializo
v Evropi in potem tudi osem knjig napisal v enem letu.« (O sebi je v
svojih govorih pogosto govoril kar v tretji osebi ednine.) Občinstvo je
prepričeval z nenavadnimi statističnimi podatki, na primer, da namenja
tedanja Jugoslavija 40 ali celo 45 odstotkov proračuna za obrambo, za
zdravstvo pa samo dva odstotka, ob čemer je pribil: »Poglejte, za
človeka ubiti je denar, za človeka rešiti, za boljšo bodočnost pa ni
denarja.« Na improviziranem odru je povedal, da mu je bilo hudo, ko je
bral »komunistične cajt'nge«, saj so ga na fotografijah prikazali v
najslabši podobi, skuštranega in zato navidez nesposobnega, da vodi
narod. Vse to naj bi bil po njegovem mnenju del komunistične zarote,
katere glavni namen je bil, da ne bi zmagali »delovni ljudje, kmetje,
reveži«. Krambergerju se vzpon na predsedniški položaj sicer ni
posrečil, je pa na volitvah prejel skoraj petino glasov, kar je bil
čudež za samorastnika brez podpore političnih in gospodarskih elit. Tudi
po predsedniških volitvah ni odnehal s političnim delovanjem. Dve leti
pozneje je sporočil, da ne namerava znova kandidirati za predsednika,
temveč se bo namesto tega z lastno stranko podal na državnozborske
volitve. Še pred uradnim začetkom se je njegova volilna kampanja
nesrečno končala. Junija 1992 so Krambergerja ustrelili v Jurovskem
Dolu, in to na govorniškem odru. Domnevnega storilca -- pijanega vaščana
-- so po hitro opravljeni preiskavi aretirali in ga obsodili na zaporno
kazen. Takoj po napadu so se razširile govorice o politično motivirani
odstranitvi, saj naj bi bil novinec na političnem prizorišču trn v peti
drugim, bolj uveljavljenim politikom in vplivnežem.

Bi Kramberger v današnjem času na volitvah zmagal? Tega ne bomo nikoli
izvedeli. Lahko pa domnevamo, da bi se v kampanji oprl na podobne
samopromocijske pristope kot sedanji politiki, vključno z nenehno
navzočnostjo na spletnih družbenih omrežjih. Že pred volitvami se je
namreč zavedal moči medijev in se trudil, da bi se o njem čim več pisalo
in govorilo. Redno se je oglašal v rubrikah s pismi bralcev in najprej
napovedal vrnitev iz Nemčije, nato pa opisoval svoja dobra dejanja:
koliko dializnih aparatov in zdravil je razdelil Slovencem ter kako jim
je finančno pomagal. V tem kontekstu je poveden odlomek iz intervjuja s
Srečkom Lukovnjakom Krambergerjem, ki je delal pri Ivanu Krambergerju,
ga občudoval in zaradi tega ter po Ivanovem nasvetu po njem celo prevzel
priimek: »Vedno je želel, da se piše o njem, ker je imel rad pozornost.
Če mediji ne iščejo tebe, moraš ti poiskati medije. Če kak teden v
časopisih o njem ni bilo kaj napisano, smo pisali njegovi ožji in se
podpisovali z izmišljenim imenom osebe, največkrat neznane osebe iz
Ljubljane, za objavo v pismih bralcev« (Zadravec 2011: 30). Nato je
pojasnil še, kako je Kramberger dodatno spodbujal širjenje novic o sebi:
na poti z avtomobilom od Radencev do Maribora sta v kioskih ob poti
pokupila vse izvode časopisov, v katerih je pisalo o »dobrem človeku iz
Negove«. Naslednji dan pa so časopisi znova poročali, da je zaradi objav
o slavnem dobrotniku zmanjkalo časopisov. Ob takšni obsedenosti z
ustvarjanjem psevdodogodkov in širjenjem novic o samem sebi si lahko le
zamišljamo, kakšen bi bil izid volitev, če bi Kramberger kandidiral
četrt stoletja pozneje in imel na voljo Facebook, Twitter in Instagram.

### Samomor in umor pred občinstvom

Ivan Kramberger je živel za slavo in aplavz ter svojo zgodbo tragično
sklenil na odru, pred občinstvom. Podobno se je leta 2017 izteklo
življenje 26-letnemu Wuju Yongningu, ki se je povzpel na vrh
62-nadstropne stolpnice v mestu Changsha, glavnem mestu kitajske
province Hunan, da bi za spletni portal posnel viralni posnetek in zanj
prejel več kot 10 tisoč evrov nagrade. Po zagotovilih kitajskih medijev
je bil ta podvig zadnji po približno 500 posnetkih, ki jih je napravil,
saj se je nameraval poročiti in se odpovedati nevarnemu početju, ki mu
je zagotavljalo slavo in lagodno življenje ([Spletni vir 32](https://www.bbc.com/news/world-asia-china-42335014)). Wu Yongningov
zadnji posnetek je srhljiv in šokanten. Najprej ga kamera, ki je očitno
postavljena nekaj metrov stran, pokaže, kako sedi na vrhu stavbe. Nato
se stegne čez rob, se ga oprime z rokami in se počasi spusti nižje,
dokler povsem iztegnjen ne obvisi ob zidu, in to brez vsakršne opore pod
nogami ali vrvi, ki bi ga držala. Z rokami se nekajkrat dvigne in
spusti, nakar mu začne zmanjkovati moči. Oprijem s konicami prstov mu v
nekem trenutku popusti, mladenič pa omahne v globino. Kitajski
akrobatski plezalec ni osamljen, temveč ima vse več posnemovalcev, ki so
pripravljeni narediti »popolno« fotografijo ali posnetek, ki jih
prikazuje v navidez nemogočih in tveganih okoliščinah. Za vznemirljiv in
odmeven posnetek so pripravljeni zastaviti celo svoje življenje. Po
raziskavi, ki so jo objavili novembra 2016, je med marcem 2014 in
septembrom 2016 po svetu zaradi selfijev umrlo 127 ljudi, še nekajkrat
toliko pa je bilo primerov resnih poškodb (Lamba idr. 2016).

Še nenavadneje je, da je vse več ljudi pripravljenih pred kamerami ne le
umreti, temveč celo ubijati in po spletu širiti posnetke umorov, ki so
pozneje za policijo in tožilstvo seveda popoln dokaz o zločinu. Tak umor
sta septembra 2017 v Podbočju pri Krškem izvedla mlajša moška: surovo
sta pretepla 26-letnega znanca, napad pa sta v živo prenašala po
Facebooku. Občinstvo je po omrežju skoraj pol ure neposredno spremljalo,
kako sta nesrečnika, ki je enemu od storilcev prej opsoval mater, brcala
v glavo in telo, mu zmaličila obraz ter mu zadala takšne poškodbe, da je
v bolnišnici umrl. Čeprav sta bila storilca očitno vinjena, je primerno
vprašanje, zakaj bi nekdo posnel umor -- pa četudi žrtve dejansko ne
namerava pokončati, temveč jo zgolj prestrašiti in se ji maščevati -- in
posnetek širil po javno dostopnem omrežju. Twenge in Campbell (2009: 196) menita, da se odgovor verjetno skriva v mešanici samoobčudovanja,
narcizma in ekshibicionizma, ki prežema sodobno družbo. Zdi se sicer
paradoksno, da bi narcisi -- ti se navsezadnje preveč občudujejo, da bi
zapravili svoj ugled --, koga poškodovali, pogosto storijo prav to.
»Ravno to je ključ za razumevanje narcisov,« dodajata Twenge in
Campbell, »vseeno jim je, ali so videti kot bedaki; želijo si biti le
slavni« (2009: 197). Skoraj gotovo je prenagljeno označiti za narcisa
nepremišljena in opita morilca, ki spotoma ustvarita in posredujeta
posnetek po omrežjih. Pa vendar: takšni, vse pogostejši dogodki izražajo
moč tehnologij, ki omogočajo opazovanje in razkazovanje, ter opozarjajo,
da družbeni narcizem, prepleten z ekshibicionizmom, postaja nova
normalnost. Če umor ali samomor ni posnet in posnetek ni posredovan
drugim, se v času, ko je treba dokumentirati vse, smrt morda sploh ni
zgodila.

### Čudežni svet selfijev

Med pripravljanjem tega poglavja sem neštetokrat pogledal na Facebook,
Twitter, Instagram in druga omrežja. Deloma iz dolgčasa in naveličanosti
nad lastnim pisanjem, deloma pa zato, ker sem spremljal, kaj ljudje
objavljajo in kako prikazujejo svoje življenje po spletu. Med
zapisovanjem sklepnih vrstic sta se na profilu nekega prijatelja s
Facebooka, ki ga poznam še iz srednje šole, pojavili njegovi
fotografiji, ki povzemata bistvo poglavja. Na ogled so namreč ljudje v
singapurskem bazenu na vrhu stolpnice; bazen je svetovno znan zaradi
fotogeničnega razgleda. »Zamisli si,« pravijo na promocijski strani
hotela, »da lebdiš v največjem bazenu na svetu, ki sega do roba stavbe,
in s 57. nadstropja zreš navzdol na svetlikajočo mestno panoramo. Bolj
spektakularnega prizora za fotografiranje ne boš našel nikjer v
Singapurju!« ([Spletni vir 33](https://www.marinabaysands.com/sands-skypark/infinity-pool.html))
Prizor je očitno tako izjemen, da se skoraj vsi obiskovalci od več kot
ducata, ki so na vsaki od fotografij, upodobijo na selfijih. Nekateri
držijo telefone v rokah, drugi jih imajo pritrjene na palicah za
selfije; eni se fotografirajo sami, drugi se slikajo v dvoje. Ob objavi,
ki je na omrežju požela veliko všečkov in komentarjev, je avtor na
kratko zapisal *"selfie wonderland"*, kar bi lahko prevedli kot »čudežna
dežela selfijev«.

Ob takšni objavi seveda nisem mogel ostati tiho. V komentarju pod
fotografijo sem pripomnil, da sta objavljeni podobi povsem v duhu tega,
o čemer pišem v nastajajoči knjigi. Iz besedila sem celo prekopiral in
na Facebook prilepil naslednji stavek: »Narcizem ni več odmik od
normalnosti, temveč postaja norma in nova normalnost.« Nekdo je minuto,
dve zatem že pripisal, da selfijev ne bi opredelil za narcizem, saj je
njihov namen zbuditi občudovanje drugih, ne pa samega sebe. V naslednjem
komentarju sem se hitro popravil, da bistvo selfijev dejansko ni le
narcizem, temveč je ta pomešan z ekshibicionizmom, ki ga potencirajo
tehnologije, na primer telefoni s kamero na sprednji strani. Nato se je
usul plaz novih komentarjev, s katerimi so začeli avtorja fotografij
prepričevati, naj vendar pokaže še svoj selfi, namreč kot kronski dokaz,
da je sploh bil v bazenu sredi Singapurja. Dokler tega ne vidimo, mu ne
moremo ničesar verjeti, so zapisali.

V nekem trenutku sem se zavedel, da spletna debata o selfijih spominja
na Escherjevo litografijo s kroglo na dlani, v kateri se opazuje avtor,
ki gleda mene, ki sem avtor, ki strmim vanj ... Podobe resničnosti se
pomnožujejo in ponavljajo v neskončnost, podobno kakor pri dveh
ogledalih, ki ju postavimo drugega drugemu nasproti. Pravo, nepotvorjeno
in dejansko podobo avtorja, ki bi ji lahko rekli »pravi jaz«, je
nemogoče določiti, saj se sproti spreminja in razblinja. Zato ostaja,
kot pravi pesnik Janez Menart v stihih z začetka tega poglavja, »uganka
meni in ljudem«.

## 6 POGLED MED ZVEZDE: Napihovanje lastne slave

> Vsako desetletje ima ikonično blondinko, kakršni sta bili Marilyn
> Monroe ali princesa Diana. In zdaj sem ta ikona jaz.

Paris Hilton, instantna zvezdnica

> Ljudje me imajo radi. In saj veste, da sem izjemno uspešen. Vsi me
> imajo radi.

Donald Trump, ameriški predsednik

Zbudil sem se, ko je ob vzglavju zapiskal mobilnik. Stegnil sem roko,
pobral napravo na polici in pogledal na zaslon. Motna slika pred očmi se
ni hotela zjasniti, črke so plesale sem in tja. Zamižal sem na eno oko,
na drugo ujel fokus in končno se mi je posrečilo prebrati sporočilo, ki
sem ga prejel navsezgodaj. Besedilo je bilo kratko: »Tvoje akademske
kariere je konec!«

Zakaj se moja kariera končuje, če se ni niti še dobro začela? Nič mi ni
bilo jasno. Priložena je bila fotografija, ki naj bi predvidoma razkrila
ozadje enigmatičnega sporočila. Ko sem odprl priponko in pogledal, kaj
je na sliki, sem najprej izbuljil oči, zatem me je oblil hladen znoj.
Zagledal sem se namreč, kako se v prijateljevem stanovanju okorno
naslanjam na balkonsko ograjo. Odet imam pisan predpasnik, na glavo
poveznjeno kapitansko kapo, ustnice pa našobljene kot Paris Hilton na
katerem od njenih starejših selfijev, preden je spoznala, da »račji«
izraz na obrazu, ki mu po angleško pravijo *duck face*, človeka dejansko
ne polepša. Klavrnost podobe je poslabšal bradati gorostas v belem
kopalnem plašču, sicer moj dobri prijatelj, okoreli panker in
permanentni revolucionar, s katerim se poznava še iz otroštva. Na
fotografiji me z eno roko tesno prižema k sebi, z drugo drži prižgano
smotko in jo strastno vleče, zraven pa se zvito nasmiha.

Kaj se je dogajalo na včerajšnji zabavi? Kdo je posnel fotografijo? Komu
vse so jo že poslali? Vprašanja so mi švigala skoz zmedeno glavo.
Nemudoma sem vstal, se naglo oblekel, sedel za mizo in prižgal
računalnik. Odgovoriti sem moral hitro in odločno.

Popoldne sem imel na fakulteti predavanje za ducat študentov, pretežno
tistih, ki so prišli v Slovenijo prek izmenjave s tujino. Vključil sem
projektor in jim pokazal uvodno prosojnico, na kateri je bil velik
naslov *Od bedaka do junaka*, pod njim pa sporna fotografija, ki sem jo
zjutraj prejel po telefonu. Po nekajsekundnem hehetanju, ki se je širilo
med klopmi, sem prosil neko študentko, naj vzame fotoaparat, ki sem ga
prinesel s sabo, in posname fotografijo predavalnice, in to tako, da se
bo razločno vidno, kako pred študenti, ki zbrano poslušajo predavanje, z
roko kažem na podobo na platnu. Prvi del protinapada je bil uspešno
izveden.

Takoj po predavanju, na katerem sem govoril o tem, kako se informacije
širijo po spletu in zakaj so nekateri nepričakovano zasloveli s podobami
ali posnetki v nenavadnih in kočljivih položajih, sem na Facebooku
objavil študentkino fotografijo. Ob njej sem podrobno opisal, kakšno
sporočilo sem prejel navsezgodaj, in dodal, da mi je podlo izsiljevanje,
ki je bilo seveda mišljeno bolj za šalo kakor zares, dejansko dalo nov
zagon za delo. Pod objavo na omrežju so se hitro nakapljali prvi
komentarji, ki so bili povečini prizanesljivi. Oddahnil sem si.
Posrečilo se mi je preprečiti katastrofo, da bi zaslovel med znanci in
neznanci ali postal osrednji sestavni del spletnega mema, namreč slike z
navadno šaljivo vsebino, ki jo ljudje širijo po spletu. Iz lastne napake
sem sam naredil parodijo, iz katere se ni imelo več smisla norčevati.
Zmaga se mi je zdela popolna.

Čez dan, dva, ko je bila zgodba z »grozilnim pismom« že v prahu spletne
pozabe, sem se zamislil: kaj pa, če sem zaradi protiukrepa zamudil
enkratno priložnost, da zaslovim in morda celo obogatim, kakor se je to
posrečilo mnogim instantnim zvezdnikom pri nas in v tujini?

### Pariška noč

Ob tuhtanju o zamujeni slavi mi je prišla na misel ameriška zvezdnica
Paris Hilton, ki je zaslovela skoraj čez noč -- bogata je bila že prej.
Pravnukinjo Conrada Hiltona, snovalca mednarodne hotelske verige, je
nepričakovana slava doletela leta 2003, ko je v javnost pricurljal
videoposnetek njenega spolnega odnosa s tedanjim partnerjem in se kot
požar razširil po spletu, pozneje pa so ga izdali še na DVD-ju z
dvoumnim naslovom *One Night in Paris*, kar bi lahko prevedli kot Noč v
Parizu ali Noč v Paris.

Amaterski videoposnetek, ki je nastal že leta 2001, je v zborniku Pop
pornografija obravnaval Thomas Fahy (2007) in pojasnil, da je postal
izjemno priljubljen zaradi svojevrstnega zadovoljstva, ki ga gledalci
doživijo, ko se premožna dedinja razgali pred slehernikom. Vsak lahko
vidi, kako ponižna je pred moškim, in vsak se lahko zazre v intimo
njenega telesa. Bogata in nedostopna oseba postane krhka in ranljiva,
njen blišč pa se v hipu razblini.

V seriji posnetkov, povezanih v amaterski pornokolaž, Paris Hilton samo
sebe »pornificira«: spremeni se v pornografsko igralko, in to tako z
vedenjem kot videzom. V enem od prizorov ima oblečene črne čipkaste
spodnjice, modrček in samostoječe nogavice, obuta pa je v salonarje z
visoko peto. Tudi njen tedanji partner, poklicni pokeraš Rick Salomon,
jo pred kamero, ki jo je nastavil ob posteljo, obravnava kot akterko v
pornografskem filmu. Prevrača jo po postelji kot lutko in jo prepričuje,
naj mu liže nabrekli ud, nakar ji ga zabije globoko v grlo, da se začne
daviti. Ob tem jo provocira, da je »žival«, »kuzla«, »jebena drekačica«
in da naj mu vendar »pokaže svojo pizdo«. Kot ugotavlja Fahy (2007: 96),
ji vmes sicer nekoliko prijazneje navrže še, da jo ljubi, a verjetno
predvsem zato, da bi jo z lepimi besedami prepričal, naj končno odvrže
spodnjice in mu pokaže mednožje. Rick Salomon je v prizorih, ki se
zvrstijo v različnih prostorih, več kot očitno dejaven in dominanten,
Paris Hilton pa je ob njem skoraj ves čas pasivna, pokorna in
nebogljena. Zdi se, da je stik s tujim telesom sploh ne vzburja. Edino,
kar jo zares prevzame, je objektiv kamere, s katero koketira in se ji v
svoji podrejenosti z užitkom predaja, kakor da jo gleda ves svet.

### Razkazovanje bogastva

Carmine Sarracino in Kevin M. Scott sta v knjigi Pornificiranje Amerike
(*The Porning of America,* 2008) razložila, da je omenjeni spletni
posnetek le utrdil podobo pornozvezdnice, ki jo je Paris s
predstavljanjem v javnosti ustvarjala že prej in se namenoma kazala kot
površinska, plehka, samovšečna in materialistična oseba (Sarracino in
Scott 2008: 110). Takšno so predstavili (ali pa se je predstavila) tudi
v številki revije *Vanity Fair*, ko je imela šele 19 let, in sicer
skupaj z mlajšo sestro Nicky, ki je bila takrat 16-letnica. »Sta majhni
zvezdi,« je v poljudnem članku zapisal neki založnik, očitno seznanjen z
njunim življenjskim slogom. »Postali sta imeni. To jemljeta kot službo.
Verjetno se vsako jutro zbudita in si rečeta, dobro, in kje se moram
pojaviti danes zvečer?« Kako pomemben je zanju opazen videz, lahko
razberemo iz njunih navedkov v besedilu, še razvidneje pa je to iz
priloženih fotografij, vključno z uvodno podobo, na kateri vidimo
sestri, ki stojita pred obcestnim motelom, pred katerim je parkirana
razkošna limuzina. Mlajša Nicky ima oblečeno kratko krilo in je videti
nekoliko bolj zadržana, medtem ko je starejša Paris izzivalnejša,
oblečena v oprijete miniaturne kratke hlače in suknjič enake zlate
barve. Kot obcestna prostitutka poželjivo zre v objektiv in postavlja
mimoidočim na ogled svoje prsi, ki se bočijo pod presojno majico
([Spletni vir 34](https://www.vanityfair.com/culture/2000/09/hiltons200009)).

Lastno pornificirano podobo poudari Paris tudi na drugih fotografijah,
ki spremljajo omenjeni članek. Na eni od njih jo vidimo, kako široko
razkoračena stoji sredi razkošne hotelske sobe. Na sebi ima kratko
rožnato krilce in mrežasto majico, skoz katero se znova jasno vidijo
razgaljene prsi. Oči ji sicer zakrivajo sončna očala, a vseeno lahko iz
izraza na obrazu razberemo, da je, vsaj navidez, besna na ves svet. To
še poudari z iztegnjenim sredincem, uperjenim v bralca revije. Paris na
tej podobi uprizori nenavadno nasprotje, saj pokaže, da prezira svet
sodobne ameriške aristokracije in nepredstavljivega bogastva, iz
katerega izvira. Videti pa je, da je ta svet v preteklosti, ki je nekje
za njo. Namesto v vlogi bogatašinje se predstavi kot običajno dekle,
torej del ljudstva. Še več: s pornificirano podobo nakaže, da ji ni tuje
družbeno dno, v katerem je za preživetje treba pokazati in prodati
lastno telo.

V še razvratnejši podobi se Paris pokaže na neki drugi fotografiji v
*Vanity Fair*. Vidimo jo zleknjeno na peščenem obrežju. Zaprtih oči leži
na hrbtu, na obrazu pa ji igra blažen nasmešek. Noge ima malo
razširjene, roke pa privzdignjene, kot bi jo nevidna oseba držala za
zapestji in jih pritiskala k tlom. Rjavo obleko, pod katero nosi
kopalke, ima odmaknjeno na stran, da se vidijo gole prsi. Okoli nje
stoji skupina deskarjev na vodi, vsak s svojo falično desko v roki.
Bistven element te fotografije je denar, ki leži na mokrem pesku ob
Paris in poudarja, da se mlada bogatašinja dobesedno valja v premoženju.
»Občinstvo vzburjata tako njeno bogastvo kot tudi spolnosti predano
telo, ki je vsakomur na razpolago,« je ob tej fotografiji pojasnil Fahy
(2007: 77).

### Slavni, ker so slavni

Paris Hilton je sicer zaslovela s spornim posnetkom, sčasoma pa je
postala znana še po številnih drugih dejavnostih, v katere je praviloma
vnesla delček svoje zapeljive, pornificirane podobe. Občinstvo in
sledilci so jo spoznali po občasnih nastopih v filmih, za katere je med
drugim dvakrat prejela *zlato malino*, parodično nagrado za najslabše
filmske nastope. Poleg tega se je predstavila s svojimi pevskimi
veščinami, izdala glasbeni album in bila didžejka na razkošnih zabavah,
pojavljala se je v resničnostnih šovih. Svojo kariero je podrobno
opisala v (avto)biografiji Izpoved dedinje (*Confession of an Heiress,*
2005), ki je izšla kmalu zatem, ko je zaslovela na svetovni ravni, in to
ne zgolj kot dedinja, temveč predvsem kot slavna oseba, katere amaterski
pornoposnetek je prišel v javnost.

Paris Hilton je odtlej počela marsikaj, a dejansko je še vedno slavna
predvsem zato, ker je slavna. Razlaga o slavnih ljudeh, ki slovijo
zaradi svoje slave, je povsem tavtološka, vendar v resnici še
najnatančnejša. Približno tako je status zvezdnikov definiral tudi
zgodovinar Daniel J. Boorstin (1992: 57); pojasnil je namreč, da lahko
kot slavno osebo (angl. *celebrity*, izraz prevajam mestoma z zvezdnik
in zvezdnica) obravnavamo vsakogar, ki je »poznan zaradi svoje dobre
poznanosti« (angl. *known for his well-knowness*). Sociolog Chris Rojek
(2001: 13) je dodal, da so slavni ljudje v bistvu družbeni konstrukt, ki
ga v sodobnosti ljudje nujno potrebujejo, da z njim nadomestijo
zginjajočo avtoriteto kraljev in bogov. Podobno kot Max Weber (1968
\[1915\]), ki je pisal o treh oblikah avtoritete -- tradicionalne,
racionalno-legalne in karizmatične, je Rojek pojasnil, da obstajajo tri
oblike slave -- pripisana, pridobljena in prilaščena. Pripisana slava je
povezana z dedovanjem in se ohranja, na primer, v plemiških družinah. V
drugo kategorijo sodijo osebe, ki si sloves pridobijo z izjemnimi
dosežki, na primer filmski igralci, športniki in glasbeniki. V našem
kontekstu pa je najzanimivejša tretja kategorija, torej tistih, ki si
slavo prilastijo, pa četudi nimajo nobenih posebnih talentov ali veščin.
Takšne osebe Rojek (2001) v angleščini označi za *celetoids*, kar
nekateri prevajajo kot *slavoidi* (Vovk 2011), sam pa raje uporabljam
izraz *instantni zvezdniki* (v Podjed 2012 sem uporabil besedno zvezo
*instant zvezde*, v angleščini pa sem pisal o *bubble celebrities*), pri
čemer imam v mislih ljudi, ki nimajo nujno posebnih darov in se ne
morejo dokazovati z dosežki, a so kljub temu navzoči v medijih in
poznani v javnosti.

Avstralski kulturolog Graeme Turner (2004: 22) je menil, da imajo
hipervizibilni instantni zvezdniki običajno izjemno kratko in
nepredvidljivo življenjsko dobo, saj lahko zažarijo in ugasnejo zgolj v
nekaj mesecih ali celo tednih. S tem se ne strinjam povsem; nekateri med
njimi so trdoživejši in se lahko na medijskem ali spletnem prizorišču
obdržijo več kot desetletje. Občasno sicer poniknejo pod površje, včasih
celo za leto ali dve, potem pa se spet pojavijo v prenovljeni podobi. Da
bi ugotovil, kako se obdržijo nad gladino povprečja, sem se povezal s
štirimi med njimi in več let spremljal njihove kariere, o čemer sem že
pisal (Podjed 2012, 2013). »Izbranci« so bili Fredi Miler, Artur Štern,
Damjan Murko in Urška Hočevar Čepin; njihovim dejavnostim je mogoče
skoraj nenehno slediti v medijih in po spletu, sam pa sem se poleg tega
s prvimi tremi sestal tudi ob osebno. Ob koncu poglavja za primerjavo
dodajam novejšo zvezdnico, Denise Dame, ki je leta 2017 »zažarela« s
podobnim konceptom kot Paris Hilton in se ji je posrečilo šokirati
slovensko javnost in razburkati medijski prostor. Čeprav sem ji večkrat
pisal, ni odgovorila na vabilo za pogovor, zato sem si njeno podobo
moral ustvariti -- in jo pozneje ubesediti -- predvsem na podlagi njenih
medijskih samopredstavitev, ki jih (so)ustvarja z lastnimi posnetki na
portalu YouTube. Z njo sem govoril po telefonu, odgovore na vprašanja pa
mi je posredovala po elektronski pošti.

### Slava med parodijo in resničnostjo

Korošec Fredi Miler je bil dostopnejši in bolj pripravljen za pogovor.
Verjetno je bil prvi slovenski zvezdnik, ki je zaslovel zaradi posnetka,
ki se je razširil po spletu. Do leta 2004 je bil fizični delavec, pel pa
je tudi v ansamblu Koroški trio. Skupaj z nekdaj priljubljenim
glasbenikom Marijanom Smodetom, ki je v 80. letih prejšnjega stoletja z
zategnjenim glasom pel pesem »Mrtva reka« in prepeval nekoliko sporno in
težko prebavljivo, a izjemno priljubljeno pesem »Jožica«, je ob koncu 90. let posnel skladbo z naslovom »Vedno si sanjala njega«. Za pesem so
posneli tudi videospot, ki so ga predvajali predvsem na lokalnih
televizijskih postajah.

V uvodnem kadru zagledamo Milerja, kako igra fliper v nekem baru ob
kegljišču v Črni na Koroškem. Oblečen je v belo srajco, čeznjo pa ima
telovnik zeleno-rumene barve s psihedeličnim črtastim vzorcem. Nato
zapoje: »Kadar te vidim, ko se mi smeješ, sreča sije ti iz oči, obnašaš
se, kot da sem senca, kot da me ni!« Kombinacija besedila, v katerem v
refrenu zapoje »vedno si sanjala njéga« z značilnim ozkim e-jem v besedi
»njega«, in pevčeve podobe z brki in zraščenimi obrvmi, je bila tako
bizarna, da sta posnetek na spletu za šalo objavila ljubitelja metalske
glasbe. Ko sem Fredija Milerja obiskal na njegovem domu, mi je razložil,
da se jima je očitno zdelo zabavno, da je imel »lajbič pa bele štumfe pa
copate pa srajco ven pa eno obrv«. S temi besedami mi je samokritično
razkril, v čem je skrivnost, da si je posnetek v nekaj tednih po spletu
ogledalo več 10 tisoč ljudi. Sin ga je sicer opozoril, da se njegov
videospot širi po spletu, a Milerju še nekaj časa ni bilo jasno, kaj se
dogaja -- med drugim tudi zato, ker takrat še ni dobro poznal delovanja
svetovnega spleta. Šele ko je nekdanji časopis *Žurnal* objavil članek,
da iščejo Fredija Milerja, se je zavedel nenadnega preobrata. Slavi se
ni mogel več izogniti. Iz anonimnosti se je preselil na naslovnice revij
in postal snov za tračarske novice, že v prvih šestih mesecih po
prelomnem dogodku, torej na vrhuncu slave, pa je imel predvsem po
diskotekah več kot 60 »dobrodelnih« koncertov, od katerih so ob pevčevi
lahkovernosti imeli finančno korist večinoma organizatorji. Nastopil je
tudi na ljubljanskem Gospodarskem razstavišču na velikem koncertu, ki so
ga priredili pri *Žurnalu*. To ga je dokončno utrdilo kot nenavadnega
zvezdnika, ki se je pojavil od nikoder in zaslovel brez glasbenega daru.

Po prelomnih dogodkih se je nekaj let pojavljal na naslovnicah revij in
v resničnostnih šovih. Postopoma pa je njegova slava zbledela, verjetno
predvsem zato, ker je svoj zvezdniški status vzel preveč zares.
Predstavljal si je namreč, da je dejansko zaslovel zaradi pevskih
sposobnosti, ne pa zaradi nenavadne podobe. Skratka, ni se znal ustrezno
postaviti v Rojekovo klasifikacijo slavnih oseb. Zamišljal si je namreč,
da sodi med tiste, ki so jim drugi slavo pripisali zaradi izjemnih
sposobnosti, in ni izrabil potenciala slave, ki bi jo lahko po
nepričakovanih dogodkih začel razvnemati sam.

Ko sva se leta 2011 srečala, se je že zavedal svojega dejanskega
položaja in zvezdniške kategorije, v katero je sodil, spoznal pa je
tudi, da se od prilaščanja slave v Sloveniji ne da živeti in da je
težavno prehajati iz ene kategorije slavnih v drugo. Pojasnil je, da se
že dlje želi znebiti podobe iz videospota »Vedno si sanjala njega«, a se
mediji vedno znova vračajo k njej, novinarji pa ga vsakič znova prosijo,
naj si nadene prepoznavni *lajbič* in *zabrejka*, saj je bil v nekdanji
Jugoslaviji med najuspešnejšimi plesalci *electric boogieja*, to je
plesa, ki spominja na bolj poznani *break dance*. Takšne ponudbe zdaj
navado zavrne zaradi zdravstvenih težav. Od dela v rudniku ima namreč
težave z roko in težko drži mikrofon, še težje pa opravlja fizična dela.
Leta 2018 se je njegovo zdravje še poslabšalo, saj je nekaj minut po
nastopu doživel srčni infarkt in obležal v bolnišnici, od koder se je
sicer kmalu oglasil s fotografijo z bolniške postelje, objavil jo je na
Facebooku in potem poročal o svojem okrevanju. Opisal je, kako sta z
zdravnikom, ki je opravil poseg, skupaj prepevala, se fotografiral z
medicinskimi sestrami in medijem optimistično sporočil: »Jaz sem zdaj
bomba!« ([Spletni vir 35](https://govori.se/traci/domaci-traci/fredi-miler-po-infarktu-se-pocutim-bolje-zdaj-sem-bomba/))

Zvezdništvo pa Milerju ni načelo le zdravja. Tudi njegov socialni in
finančni položaj se v desetletju in pol »slave« ni bistveno zboljšal,
temveč kvečjemu poslabšal. Zaupal mi je, da se mu je bilo nerodno
prijaviti na Zavod za zaposlovanje, saj bi ga po njegovem mnenju
zavrnili, češ da kot slavna oseba gotovo zasluži dovolj za preživetje.
Iz parodičnega in komičnega lika je postal tragična osebnost, slavo, ki
jo je skoraj čez noč pridobil s spletnim posnetkom, pa so izrabili
predvsem drugi ter jo spremenili v lasten ekonomski kapital. To je morda
še najočitneje prav v zvezi s skladbo »Vedno si sanjala njega«, ki ga je
izstrelila med zvezdnike. Ko je zaslovel, se je namreč vnel spor med
njim in Marijanom Smodetom o tem, kdo je pravi avtor besedila in glasbe.
Smode je namreč brez Milerjeve vednosti izdal zgoščenko s priljubljeno
skladbo in začel z njo služiti, in to upravičeno, saj je trdil, da je on
avtor besedila.

Kapital, ki ga je Miler med vzponom iz anonimnosti še najbolj
oplemenitil, so »prijateljstva« na Facebooku in drugih spletnih
omrežjih. Prav spletna omrežja -- in seveda glavni akterji v njih -- ter
portali za objavljanje videoposnetkov so Milerja ustoličili kot
zvezdnika in ga nato izčrpali. Boorstin meni, da je »sila, ki ustvari
neko slavno osebo, tudi tista, ki jo na dolgi rok neizogibno pogubi.
Medijska pozornost jo uniči, saj jo je tudi ustvarila. Časopisi so jo
postavili na položaj in odstavili z njega -- in to ne z umorom, temveč z
zadušitvijo oziroma s stradanjem« (Boorstin 1992: 63). V Milerjevem
primeru časopisom lahko dodamo nove medije, posebej spletna omrežja,
načelo »stradanja« pa je v obeh primerih podobno. Če oseba ne zbuja
pozornosti, in to ves čas, potem hipno zvezdništvo spuhti, od slave pa
ostane zgolj lupina.

### Od učenjaka do vaškega posebneža

Arturja Šterna je ob koncu 90. let preteklega stoletja, ko je raziskoval
in poučeval na eni od ljubljanskih fakultet, vrtinec slave potegnil iz
akademskega sveta. Začel je pisati poljudne prispevke za revije in se
pojavljati v televizijskih kvizih. Približno takrat sva se prvič
srečala, najprej pri njem doma, saj sem, ker sem takrat še delal v
medijih, z njim posnel pogovor za neko radijsko oddajo, potem pa sem ga
po naključju srečal v nekem ljubljanskem klubu. Po dolgi noči sem ga s
četico ponočnjakov privlekel k sebi domov, v najemniško stanovanje, kjer
smo nadaljevali zabavo do jutranjih ur. Potem se nekaj let nisva videla.

Znova me je poklical leta 2007 in razkril, da zbira podpise podpore, saj
namerava kandidirati za predsednika Slovenije. Sestala sva se v središču
mesta, da mi je pojasnil, kaj načrtuje in kje lahko priložim svoj podpis
zanj. Vprašal sem ga, ali s kandidaturo sploh misli resno. Odvrnil mi
je, da je povsem resen in hkrati čisto neresen, kar je potem pokazal
tudi v -- milo rečeno -- nenavadnih medijskih nastopih. O njegovi
predsedniški kandidaturi, za katero do konca ni bilo jasno, ali je
resnična ali lažna, je režiser Vojko Anzeljc posnel celo dokumentarni
film z naslovom *Gola resnica*, ki so ga v kinematografih predvajali
leta 2008. V njem so razkrili ozadje izmišljenih novic, ki so jih med
kandidaturo namenoma spravili v medije. »Zdaj nekateri ljudje mislijo,
da se jaz norca delam,« je v filmu o lastni kandidaturi povedal Štern.
»Jaz se delam norca,« je znova dvoumno pojasnil pred kamerami, »ampak na
tak način, da zelo resno mislim.«

Štern se je v tistem času pogosto pojavljal na različnih prireditvah in
poskrbel, da je ostal v središču pozornosti, in to ne le kot potencialni
predsednik. Poleg tiskanih in elektronskih medijev je za predstavljanje
v javnosti pogosto uporabljal svetovni splet. Nekaj časa je redno
posodabljal svojo spletno stran in pisal bloge, poleg tega pa se je na
portalu YouTube znašlo več njegovih posnetkov, na katerih amaterskim
novinarjem gol do pasu razkazuje svoje posestvo, pripoveduje o poroki s
pornoigralko La Toyo ali alkoholiziran prepeva pesem »Mrtva reka«, ki jo
je nekoč izvajal Marijan Smode -- prav tisti, ki se je pravdal za
avtorstvo Milerjeve skladbe.

Do naslednjega srečanja s Šternom je spet minilo nekaj let. Januarja
2012, ko sem se lotil raziskave instantnih zvezdnikov, sem ga obiskal v
Miklavžu na Dravskem polju. Pripeljal sem se pred hišo, kjer je stanoval
s svojo peto »ženo«, s katero morda sploh ni bil poročen, in vstopil v
pritličje hiše, kjer si je uredil bivališče. Pričakal me je v zakonski
postelji v kletnih prostorih. Veselo me je pozdravil in me nemudoma
povabil, naj se jima pridružim pod odejo. Ponudbo sem odločno zavrnil in
jima izročil steklenico penine, ki sem jo prinesel s sabo. Zazdelo se mi
je, da ju je ta majhen znak pozornosti razveselil.

Ko se je dvignil iz postelje, je bil videti precej klavrn, saj je imel
na očesu veliko črnico, oblečen pa je bil v zakrpane hlače in obut v
zdelane škornje. Čez majico z znakom stripovskega junaka Zagorja si je
navlekel usnjen jopič, nakar me je povabil v lokalni bar, od koder se je
verjetno vrnil šele pred kratkim. Preden sva vstopila, sem ga vprašal,
kje je staknil poškodbo na očesu. »Prefukali so me!« je afektirano
vzkliknil. Nejeverno sem ga pogledal, saj sem od prej vedel, da je v
njegovih pripovedih resnica precej ohlapen pojem. »Saj ne,« je odmahnil
z roko in se nasmehnil. Pojasnil je, da je ponoči pijan prikolovratil
domov in se z glavo butnil v kuhinjsko omarico ter si prebil arkado.

Med potjo do lokala sva se ustavila v obcestni trafiki, da je preveril,
ali so v nekem tabloidu objavili novico o njem. Ker je niso, je besen in
razočaran nemudoma poklical novinarko, s katero sta bila menda
dogovorjena za objavo. Iz jeznega pogovora sem razbral, kako vitalnega
pomena je zanj slava, pa četudi navidezna. Ob tem mi je znova prišlo na
misel Boorstinovo opozorilo o »stradanju«, ki ga povzročijo mediji, če
slavnim odrečejo pozornost.

Ko sva vstopila v lokal, natakarica ni bila videti navdušena. »Spet vi,
Artur!« mu je navrgla namesto pozdrava in ga vprašala, s čim mu lahko
postreže. Naročil je *coretto*, kot pravijo kavi z žganjem, kar je
natakarici zvenelo povsem nerazumljivo. »Kakšno koreto boste?« ga je
vprašala. »Deci šnopsa mi fuk\'n not\', prasica!« ji je zabrusil, da je
še mene vrglo nazaj. Natakarica je zgolj zmignila z rameni in se
odpravila za točilno mizo, očitno vajena opolzkih komentarjev, ter nama
postregla. Šternu žganja sicer ni zlila v kavo, temveč mu je kozarček
postavila ob skodelico, da si ga je moral pretočiti sam. Ob
»popravljeni« kavi se je razvila debata, med katero je, četudi je bil že
spet -- ali pa še vedno -- opit, lucidno razpredal o temah, ki jih je
obravnaval v svojih znanstvenih besedilih, ko je delal kot asistent na
Biotehniški fakulteti v Ljubljani. Nekaj časa mi je govoril o altruizmu,
osrednji temi svoje doktorske disertacije, nakar se mu je tok misli
pretrgal, na obrazu pa se mu je zarisala čudna grimasa. Spet je začel na
ves glas preklinjati: »Kurac! Kurac! Kurac!« Namesto učenjaka je bil
pred mano Artur, ki se je prelevil v vaškega posebneža. V čudnem besu,
ki se mi je sicer zdel zaigran, a nisem bil povsem prepričan, ali je bil
res, me je nenadoma zgrabil za roko in se delal, da me bo ugriznil.
Roko, v katero je že nalahno zasadil zobe, sem mu komaj izpulil in se
presedel nekoliko stran ter ga postrani pogledal. Spet se je umiril in
mi začel -- dogodku primerno -- pripovedovati, kako si je od nekdaj
želel biti vaški pijanec, ki bi se ga otroci bali, starejšim pa bi bil
po malem simpatičen. Takšni liki so mu bili namreč od nekdaj pri srcu v
stripih in knjigah, ki jih je bral v mladosti.

Leta načrtno grajena Šternova javna samopodoba, v kateri se je
prikazoval kot pijanec, ki je presegel svoj intelektualizem, se je,
kakor se je pokazalo med najinim pogovorom, skoraj povsem zlila z
njegovim zasebnim jazom. Ločnica med »odrom« in »zakulisjem«, če spet
opomnim na Ervinga Goffmana in njegove razlage o samopredstavljanju v
javnosti, se je pri Šternu razblinila. Njegove identitete, ki so se
raztezale od norca do genija in od vaškega posebneža do učenjaka, so se
zlile v eno, ki jo »uporablja« tako za javno kot zasebno rabo. Na skoraj
enak način, torej s podobnim besednjakom, ga vidimo komunicirati v
resničnostnem šovu na televiziji, kjer tu in tam zavpije »kurac«, in med
pogovorom v živo, ko zasebno debato po potrebi začini s psovkami.

### Življenje za zaveso

Po Šternu je bil na vrsti pevec in zabavljač Damjan Murko. Z njim je šlo
težje kakor pri prejšnjih dveh sogovornikih, saj sva se za pogovor
dogovarjala več mesecev. Da je mojster psevdodogodkov, je dokazal že s
pripravami na srečanje, ko je sprva z mano komuniciral zgolj prek osebne
tajnice, ki je v tistem času z veliko medijskega pompa postala njegova
žena. Po elektronski pošti mi je pojasnila (ali pa mi je odgovarjal
Murko sam, kdo bi vedel), da se zdi pevcu tema pogovora sicer zanimiva,
a ker ima veliko dela s pripravo koncerta ob desetletnici svojega
delovanja, se bo z mano pogovarjal le, če ga bom primerno motiviral. To
je pomenilo, da bi bilo za pogovor potrebno plačilo. Po nadaljnjih
telefonskih klicih, moledovanju in pojasnilih, da moja raziskovalna
sredstva niso namenjena plačevanju intervjujev s slavnimi osebami in
zvezdniki, je Murko naposled privolil v pogovor brez »motiviranja« in
predlagal, da se sestaneva v kavarni mariborskega hotela.

Na srečanje je malo zamudil, kakor se menda za zvezdnika spodobi. Končno
je izstopil iz dvigala in spektakularno prišel do mize, za katero sem ga
čakal, spotoma pa je navrgel nekaj besed natakarju, ki ga je med
prihodom presenečeno gledal. Usedel se je k meni in odvrgel medijsko
podobo ter se pokazal kot povsem običajna oseba, ki ji je povsem jasno,
kako se upravlja z javnim mnenjem. Brez omahovanja je razkril, kakšna je
njegova strategija pojavljanja v medijih in javnosti ter zakaj in kako
ustvarja in širi psevdodogodke prek spletnih omrežij in portalov za
objavljanje videoposnetkov. Eden takšnih posnetkov, ki je imel na
portalu YouTube od leta 2007 več kot 400 tisoč ogledov, ga prikazuje,
kako s sončnimi očali na obrazu stoji sredi praznega Plečnikovega
stadiona v Ljubljani in poje slovensko himno. Njegovo petje je -- milo
rečeno -- nenatančno, a kljub temu daje vtis, da je izjemno zadovoljen s
svojim nastopom, saj na koncu razširi roke in pozdravlja navidezno
občinstvo ter se mu široko nasmiha ([Spletni vir 36](https://www.youtube.com/watch?v=gpDL5GrvrQk)). Vprašal sem ga, zakaj
je sploh dal na splet posnetek, na katerem očitno zgreši več tonov.
Nasmehnil se je in mi pojasnil, da se je posebej potrudil, da bi pesem
odpel narobe. Jasno mu je bilo, da bo tako precej bolj sprovociral
občinstvo, kakor bi ga z dobro odpeto pesmijo. Z načrtno provokacijo v
mislih je pevko Saško Lendero tudi prosil, naj zanj napiše pesem
»Srečen, ker sem moški«, ki je postala, kakor navaja v svoji biografiji
z enakim naslovom, »vseslovenska uspešnica« in njegov »zaščitni znak«. V
pogovoru je priznal, da je v knjigi dogodke iz zasebnega življenja
izkrivil in napihnil ter bralce pustil v dvomih, kaj je res in kaj ni. V
zvezi s tem sem ga vprašal, ali potem ni res, da se redno depilira po
mednožju, odkar je prvič »osvobodil svojega orla iz grmičastega gnezda«,
kot je zapisano v biografiji (Murko in Scheicher 2009: 159). Nejeverno
me je pogledal in se zasmejal: »Ti pa res verjameš vse, kar piše!«

Občinstvo in sledilce je nalagal tudi s psevdodogodkom, ki je leta 2009
odmeval na spletnih omrežjih, o njem pa so poročale komercialne
televizijske postaje in tračarske revije. Objavili so, da se je zgodil
pretep med Damjanom Murkom in člani skupine Rogoški slavčki, ki igrajo
nekakšen turbo-pop, torej narodno-zabavno različico popularne glasbe. Na
posnetku, objavljenem na YouTube ([Spletni vir 37](https://www.youtube.com/watch?v=Rw3wdy8CiRY)), je član skupine, ki
Murka napade, njegove udarce pa prestrežejo njegovi osebni stražarji, ki
so bili na prizorišču. (Zakaj pevec potrebuje osebne stražarje, ni
jasno.) Murko zatem stopi na stol in z vreščečim glasom vpije na
snemalca: »Kaj je s tabo? Nehaj slikat! Ven, sem rekel!« Nato se na
napadalca obrne z besedami: »Pa kdo si ti? Ti si nula!« Vsakemu, ki si
posnetek ogleda, je nemudoma jasno, da je bil dogodek vnaprej
pripravljen, a je kljub temu (ali pa ravno zaradi tega) imel več 10
tisoč ogledov in je nekaj mesecev odmeval po spletnih omrežjih in v
medijih.

Murko mi je na samem dal jasno vedeti, da je treba vse, kar počne in
objavlja na spletu in uprizarja v vsakdanjem življenju, jemati s
pridržkom, saj je to, kar vidimo na posnetkih in o čemer beremo v
revijah, umetno ustvarjen lik, ki ga zvezdnik nenehno na novo definira z
novimi psevdodogodki, vključno s predsedniško kandidaturo, ki jo je
napovedal leta 2017 in tako sledil Šternovemu vzoru. Od kandidature je
po lastnih besedah odstopil zaradi groženj, ki naj bi jih začel
dobivati, in v dobro svoje družine -- pa tudi zato, ker meri v življenju
višje od predsedniške funkcije ([Spletni vir 38](https://sobotainfo.com/novica/politika-gospodarstvo/murko-ne-bo-kandidiral-za-predsednika-njegovi-zivljenski-cilji-so)).
Načrtovane in primerno tempirane so tudi medijske provokacije, kakršno
si je privoščil s skladbo »Šok«, v kateri opiše srečanje s
transvestitom. V refrenu intimno srečanje v hotelski sobi opiše takole:
»Potem pa šok, o, moj bog! Ko sleče se, saj to ni res, saj pod krilom
skriva ona penis, večjega kot moj prijatelj Denis!«

Nenavadno se zdi, da je Murko zavračal sodelovanje v resničnostnih
šovih. Tako je odpovedal sodelovanje v šovu *Kmetija*, ki so ga
predvajali na komercialni televiziji. V pojasnilu za medije je razložil,
da je sodelovanje odpovedal, ker noče, da ga »ljudje vidijo kot kmeta,
popolnoma neurejenega in \'prešvicanega\'«, poleg tega pa se »boji krav«
([Spletni vir 39](http://govori.se/domaci-traci/ursa-cepin-in-damjan-murko-ona-bo-kmetica-on-se-je-usral/)).
Povabilo pa je, kot mi je povedal, dejansko zavrnil predvsem zato, ker
bi moral biti v tem šovu nenehno razgaljen pred kamerami in javnostjo.
Dan za dnem bi moral razkrivati svoj pravi jaz, pri tem pa bi, kot je
navrgel v pogovoru, njegova »maska padla«. »Ko pridem domov in ko se
zaprejo vrata mojega doma,« je pojasnil, »je tam spet drug Damjan
Murko.« Skoraj po goffmanovsko je še razložil, da imenuje svoj zasebni
svet »življenje za zaveso«, zunaj doma pa si nadene masko in igra vlogo,
ki jo v javnosti ustvarja skoraj dve desetletji ter jo poustvarja v
medijih in na družbenih omrežjih.

### Gnetljiva zvezdniška podoba

Urška Hočevar Čepin se je širši javnosti predstavila z biografijo, v
kateri je opisala svojo zvezo s poslovnežem, lastnikom avtomobilske
hiše. Razmerje se je začelo leta 2004 in končalo 2009. V knjigi
*Prekletstvo v zlati kletki* (2009), ki jo je dejansko napisala
poznavalka slovenske estrade Nana Nataša Zeneli in so jo ob izidu
predstavljali kot »zgodbo o slovenski Pepelki«, je predstavila
transformacijo od naivne najstnice, ki je bila »brez življenjskih
izkušenj« in je partnerju »stoodstotno verjela« (Zeneli 2009: 12), do
medijske osebnosti, ki so jo utrdile in oblikovale življenjske izkušnje.
V povzetku, objavljenem na zadnji strani ovitka knjige s podnaslovom
*Senzacionalna zgodba Urške Čepin*, je pripoved o novodobni Pepelki
strnjena takole: »Pošteno, delovno in luštno dekle se poroči s princem
iz sanj, ki ji nudi razkošje, ki si ga le malokatero dekle pri tej
starosti lahko privošči: razvaja jo z luksuznimi avtomobili, dragimi
oblekami, eksotičnimi počitnicami, nenazadnje dragimi lepotnimi
operacijami in seveda lastno oddajo na televiziji. Res kot v pravljici,
bi lahko rekli -- dokler je trajalo.«

V času, ki ga popisuje knjiga, se je spreminjal njen odnos do moža, ki
ga je na začetku idealizirala, potem pa vse bolj prezirala. Hkrati se je
preoblikovala njena fizična podoba, med drugim z operacijo prsi, za
katero jo je nagovoril in navdušil partner, ker mu je bilo všeč, »če ima
ženska ogromne« (Zeneli 2009: 35). Urška Hočevar Čepin je pojasnila, da
njena pojavnost pravzaprav ni bila samo njen projekt, temveč jo je s
svojimi željami pomagal preoblikovati prav mož, ki je »vedno sanjal o
glamurju in imidžu zvezd«, zato jo je »gradil po svojih željah«, da bi
se z njo lahko bahal v medijih in javnosti (Zeneli 2009: 109). Poleg
povečanih prsi so se sčasoma spreminjale njene obrazne poteze, način
oblačenja in ličenja. Skratka, podoba Urške Hočevar Čepin je
spremenljiva in nestalna, kar precej dobro ponazori bistvo sodobne
porabniške družbe, v kateri lahko posameznik (pre)oblikuje svojo podobo
po svojih ali tujih željah, pri tem poudarja njen vidni del in se
prepušča svetu pogledov, zrcal in spektakla, v katerem je osrednje
čutilo oko in v fokusu telo, tako tuje kot lastno (Featherstone po
Rogers 1999: 113).

V tem kontekstu so povedne fotografije, s katerimi je opremljena ta
biografija. Od 26 fotografij v knjigi jih večina, natančneje 18,
prikazuje osrednjo akterko, odeto v izzivalna oblačila, ko se v
različnih položajih nastavlja fotografskemu objektivu: zleknjena je na
postelji, roke ima spete z lisicami, sloni na športnem avtomobilu,
naslanja se na masažno kopalno kad itn. Le na osmih fotografijah je v
družbi drugih ljudi -- predvsem tedanjega partnerja. Iz prizorov vidimo,
da je zasebnost zvezdnic in zvezdnikov družbeni konstrukt, pri katerem
posamezniki (vsaj deloma) odločajo in določajo, katere informacije bodo
ostale skrite in katere bodo dostopne javnosti. Pri tem pa morajo
upoštevati naraščajoča voajerska pričakovanja občinstva. »Pričakujemo,
da bomo videli vedno več. Želimo videti več. In mediji nam to dajo,«
pojasnjuje Clay Calvert (2000: 80) v že omenjeni knjigi Voajerska
nacija. V takšnem začaranem krogu ostajajo zvezdniki, ki razkazujejo,
predstavljajo in oglašujejo svoje vrline in dosežke, tako rekoč brez
izbire, saj so sami edina dobrina, ki jo ponujajo javnosti. Razkriti
morajo vedno več sebe in svoje zasebnosti, saj tako nahranijo in
ohranijo svoje občinstvo.

V dobršni meri je pred očmi javnosti potekala tudi ločitev Urške Hočevar
Čepin in se sčasoma prelevila v psevdodogodek, pri katerem ni bilo več
pomembno, kaj je res in kaj ni. Pomembnejša je bila (re)konstrukcija
podobe ločene zvezde, s katero se je osrednji akterki posrečilo, da se
je obdržala v očeh javnosti. Gledalcem resničnostnega šova *Big
Brother*, ki se ga je udeležila leta 2010, so jo predstavili kot
»razvpito ločenko«, ljudje pa so spet imeli priložnost pokukati v
zakulisje: ob napovedi šova na spletu so namreč objavili fotografije, na
katerih je nanizana kronologija zvezdnice od otroških in najstniških let
do poroke. Zvezdnico je bilo tako mogoče videti pri prostočasnih
dejavnostih, na primer med ježo konja, pa tudi v družinskem krogu in med
poročnim obredom ([Spletni vir 40](http://www.24ur.com/ekskluziv/domaca-scena/big-brother-slavnih-v-hiso-prihaja-razvpita-ursa-cepin.html)).

Po ločitvi in izdaji biografije se je v javnosti utrdila njena podoba
hiperseksualne zvezdnice, ki jo je poudarjala z novimi dejavnostmi. Leta
2010 se je razgalila za slovensko izdajo revije *Playboy*, leto zatem pa
se je predstavila še v tujini. Za srbsko javnost je v resničnostnem šovu
Palača (*Dvor*) nastopila v vlogi ognjevite in hiperseksualne
samopromotorke, s čimer je med tamkajšnjim občinstvom utrdila stereotipe
o Slovenkah ter, po mnenju nekaterih gledalcev, sočasno učinkovito
poskrbela za promocijo Slovenije (za podrobno analizo gl. Volčič in
Erjavec 2012).

Najpomembnejši in verjetno povsem nepredviden dogodek, ki je odmeval v
domači in mednarodni javnosti, pa je bila afera z masažnim salonom.
Spletni tabloid je aprila 2012 poročal, da je v ljubljanskem masažnem
salonu Urška Hočevar Čepin izvajala erotično masažo, ter o tem objavil
videoposnetek, ki se je pozneje razširili na nekatere pornografske
portale. Na posnetku zvezdnica, najprej oblečena, nato pa vse bolj
razgaljena, masira poslovneža, medtem ko z njim sproščeno klepeta ter
poizveduje o njegovi zasebnosti in službi. Med masažo ga najprej gladi
in gnete po hrbtu, na koncu pa še ročno zadovolji. Po podatkih lastnika
spletnega tabloida si je videoposnetek, ko je postal javno dostopen, v
nekaj urah ogledalo približno osem odstotkov uporabnikov spleta v državi
([Spletni vir
41](2012.pozareport.si/post/388308/vem-ce-bi-namesto-ropa-na-eroticni-masazi-zasacil-janso-bi-me-pac-slavili)),
s čimer je postala še bolj poznana na nacionalni ravni, novico pa so
komentirali tudi mediji v tujini, predvsem v Srbiji, kjer je bila
zvezdnica še vedno popularna zaradi nastopa v resničnostnem šovu.

V tem je videti vzporednico s Paris Hilton, ki je prav tako zaslovela
zaradi podobnega posnetka, ki se je razširil po spletu. Tudi Urška
Hočevar Čepin je skušala pridobljeni sloves takoj unovčiti na različnih
koncertih in promocijskih nastopih (njena krajša turneja je potekala pod
naslovom *Massage Party*), zaradi nepričakovane slave pa je leta 2012
dobila stransko vlogo v pornografskem filmu domače produkcije *Gremo mi
po svojo*, ki ga je režiral Max Modic. Gre za parodijo priljubljenega
slovenskega mladinskega filma *Gremo mi po svoje* iz leta 2010, v njem
pa zvezdnica nastopa v vlogi planinke, ki tabornicam razkazuje svoje
oprsje.

Po aferi z masažnim salonom je bila Urška Hočevar Čepin še nekaj časa
navzoča v javnosti in medijih, nakar je za nekaj časa izginila z
medijskega obzorja. »Nisem več na televiziji, ne nastopam in ne pojem.
Želim si le miru, rada bi živela normalno,« je leta 2015 pojasnila za
neki časopis ([Spletni vir 42](https://www.slovenskenovice.si/bulvar/domaci-trac/urska-h-cepin-za-vedno-sem-zaznamovana)).
V ozadju pa ni ostala dolgo. Leta 2018 se je znova pojavila in se po
Facebooku pokazala na svojem novem delovnem mestu. Odprla je namreč
masažni salon, kjer izvaja, kot eksplicitno poudarja, izključno
»klasično masažo«.

### Kupi mi Guči

»To je faking moje!« je med podelitvijo žarometov, nagrad za medijske
dosežke leta, iz občinstva zavpila visokorasla blondinka. Nato se je
sprehodila do odra in se pokazala občinstvu v nenavadni podobi. Oblečeno
je imela dolgo krilo, obraz naličen z zlato barvo, na glavi pa je nosila
nenavadno pokrivalo, tudi zlate barve, s katerega so se vile kače. V
občinstvo se je zazrla s kačastimi očmi -- nosila je namreč posebne
leče, ki so ji spremenile obliko zenic -- in odločno pojasnila, da je
bila predlagana za nagrado za spletno zvezdo leta, ki pred njo še sploh
ni obstajala, zato si nedvomno zasluži nagrado, ki jo je dejansko prejel
nekdo drug. »Jaz sem ustvarila to kategorijo. Jaz sem definicija
YouTuba. Pred mano spletne zvezde sploh ni bilo!« je razburjeno povedala
v mikrofon, preden jo je povezovalec programa prijel pod roko in jo
popeljal v zaodrje. Ko sta odhajala, se je v dvorani sočasno zaslišalo
navdušeno ploskanje in ogorčene vzklike in žvižge občinstva.

Prezir in pohvale so se ob javnih predstavitvah Denise Dame mešali vse
od septembra 2017, ko se je pojavila na slovenskem prizorišču v posnetku
domače izdelave, objavljenem na portalu YouTube. Na posnetku gledalce
najprej pozdravi z izumetničenim glasom: »Živijo! Kako ste kaj? Jaz sem
tako, kot izgledam: čudovito, čudovito!« Nato se prisiljeno zahahlja in
začne navideznemu občinstvu razkazovati izdelke blagovne znamke Gucci,
ki jih je kupila v tujini, ob tem pa pokaže račune, s katerimi potrdi,
da so ura, čevlji, torbica in drugi »luksuriozni« izdelki resnično
izvirni in njeni, četudi si jih ni kupila sama. Med drugim pred kamero
pojasni, kako vsakič, ko si zahoče novo obuvalo ali oblačilo, svojemu
partnerju preprosto reče: »Kupi mi Gucci!« In njena želja se, kot pravi,
uresniči ([Spletni vir 43](https://www.youtube.com/watch?v=KDJWIPuuHH8)).

Brezvsebinski videozapis, v katerem mladenka ob srkanju penine
afektirano hvali svoje razkošne dobrine, si je v približno pol leta
ogledalo več kot 300 tisoč ljudi. Posnetek je v letu dni dobil več kot
petdeset nadaljevanj, ki so si jih ogledali sto tisoči. V njih je
razkrila, zakaj se splača vbrizgati botoks, pojasnila skrivnosti svoje
slave, opevala svojo lepoto, se pohvalila, da je med nakupovanjem v
Londonu zapravila štiri slovenske plače ... Ob ogledu je hitro jasno, da
so posnetki parodija, s katero se zvezdnica norčuje iz drugih
videoblogerjev in t. i. vplivnežev (angl. *influencers*), razgalja
plehkost sodobnega sveta in se na nenavaden način posmehuje
materializmu. Vendar so mnogi njeno pojavljanje vzeli skrajno resno in
jo začeli v komentarjih pod njenimi objavami na YouTubu in Facebooku
kritizirali kot plehko in materialistično osebo.

Nekatere pa je Denise Dame s svojim načinom komuniciranja očitno tako
prevzela, da ji ne sledijo le po spletu, temveč tudi v živo. Stotine
mladih jo je prišlo pozdravit, ko je priredila *meet and greet*, namreč
dogodek, s katerim se v nakupovalnem središču ali na drugem primernem
kraju zvezdnice in zvezdniki predstavijo javnosti. Tam so oboževalci
dobili njen avtogram, posneli z njo selfi in si kupili majico z napisom
»Kupi mi Guči«, ki je bila naprodaj za 16,99 evra. Kmalu po prvem
takšnem dogodku je kolekcijo še razširila in dala v javnost majico z
njenim prepoznavnim pozdravom »čaw, baw, mjaw«, s katerim je sklenila
skoraj vsak spletni posnetek.

Kratka kariera instantne zvezdnice Denise Dame ni bila zvezna, temveč se
je njena slava gradila v intervalih. Po krajšem zatišju se je, na
primer, razgaljena pokazala v reviji *Playboy,* nato je spet poniknila
in se v javnosti pojavila v predelani podobi. Blagovno znamko Gucci je
zamenjala za Versaceja, katerega zaščitni znak je mitološka meduza, in
se v njeni podobi pojavila na odru Linhartove dvorane Cankarjevega doma
ter zmotila scenarij prireditve in spet razdelila mnenje javnosti.
Nekateri so jo zagovarjali in se njenemu nastopu smejali, drugi so jo
znova popljuvali. Po ekscesu med podelitvijo žarometov jo je v svojo
oddajo povabil radijski šaljivec, ki je, kakor sem omenil v četrtem
poglavju te knjige, po radiu zasliševal prešuštniškega ravnatelja, ki si
je potem vzel življenje. Podobno javno sojenje je priredil tudi
instantni zvezdnici, ko jo je v studio povabil s pretvezo, da bo lahko
predstavila svojo novo skladbo z naslovom »Meduza«, saj se je po vzoru
Paris Hilton in Damjana Murka tudi sama podala na glasbeno pot, ki naj
bi bila, kot je zatrdila v pogovoru, samoumeven korak v njeni karieri.
Namesto da bi se voditelj oddaje z njo pogovarjal o skladbi, jo je zasul
s plazom neslanih šal in žaljivk, ki so ji skoraj povsem zaprle usta in
jo pripravile celo do solz, posebej ko je ob koncu »pogovora« dejal, da
je ob smrti ostarelega filmskega igralca »bog vzel napačnega človeka«
([Spletni vir 44](https://www.dailymotion.com/video/x6iha8v)).

Po neprijetnem radijskem pripetljaju je Denise Dame zares zaslovela na
nacionalni ravni. O radijčevem obnašanju pred mikrofonom in njegovem
javnem linču sicer ne posebej čislane mladenke so razpravljali številni
mediji, vključno z revijo *Mladina,* ki je objavila komentar z naslovom
»Kako nastane fašizem«, v katerem je avtorica prispevka o nadležnem
radijskem šaljivcu, ki se je prelevil v medijskega inkvizitorja, med
drugim zapisala, da je »mali zafrustriranec, ki je pripravljen ubijati
vse, kar je drugačno od njega« ([Spletni vir 45](https://www.mladina.si/185340/kako-nastane-fasizem/)). Slava Denise
Dame je takrat močno zrasla tudi po podatkih Googlovega pripomočka
Trends, ki pokaže, kako priljubljene so bile določene ključne besede na
spletu. Sredi aprila 2018, namreč takoj po omenjenem radijskem pogovoru,
je bilo iskanj po Googlu za Denise Dame dvakrat več kot ob prejšnjem
vrhuncu priljubljenosti septembra 2017.

Meritve priljubljenosti na Googlu so v tem kontekstu posebej pomembne,
ker se Denise Dame od prej obravnavanih instantnih zvezdnikov loči po
tem, da so skoraj vse njene samopromocijske dejavnosti utemeljene na
spletnih dejavnostih. Medtem ko bili so Miler, Štern, Murko in Hočevar
Čepin odvisni tudi ali celo predvsem od klasičnih medijev, na primer
časopisov, revij in televizije, pojavnost Denise Dame temelji predvsem
na njenih spletnih objavah. V omrežju, ki ga sama spleta, je prevzela
več vlog: ustvarja psevdodogodke, jih širi po spletu in skrbi, da se
balon njene slave povečuje. Če uporabim primerjavo s filmskim svetom, je
sočasno igralka, režiserka, producentka, distributerka, oglaševalka in
verjetno še kaj. Zanjo morda še bolj velja, da ne drži povsem trditev,
da instantni zvezdniki slovijo zgolj zato, ker so slavni (Podjed 2012):
slava Denise Dame je namreč skoraj v celoti utemeljena na izrabljanju
spletnega socialnega kapitala, poznavanju omrežij, temelječih na
informacijskih tehnologijah, in spretnem animiranju občinstva, ki
potrebuje, pričakuje in zahteva takšne brezvsebinske posameznike -- ali
pa vsaj ljudi, ki se prikazujejo kot plehki, površinski in samovšečni.
To pa je, kakor sem zapisal v razpravi o ustvarjanju in ohranjanju slave
po spletu (nav. delo), posebna vrlina ali celo nadarjenost.

### Odsev zvezdniških strategij v politiki

Veliko ljudi, s katerimi se pogovarjam o svojem delu, mi neposredno pove
ali vsaj po ovinkih nakaže, da so raziskave o zvezdnicah in zvezdnikih
ter njihovih težnjah po vidnosti in navzočnosti v javnosti z vidika
razumevanja sodobnih družb povsem nepomembne. (Poleg tega si mnogi
verjetno mislijo še, da bi bilo koristneje, ko bi se začnel ukvarjati s
čim resnejšim, a tega ne povedo naglas.) Ob takšnih komentarjih se
kvečjemu namrščim in skomignem z rameni. Menim namreč, da je razumevanje
zvezdniških navad, praks in strategij osrednjega pomena za razumevanje
sveta, v katerem živimo. Če nič drugega, na to opozarja dejstvo, da
živimo v svetu, v katerem se voditelj najbolj oborožene države na svetu,
nepremičninski mogotec in samoustvarjeni zvezdnik Donald Trump, v Ovalni
pisarni Bele hiše fotografira s Kim Kardashian, torej zvezdnico
podobnega kova kot Paris Hilton.

Trump seveda ni prvi ameriški predsednik, ki je zvezdniške prijeme
prenesel v politiko in do nerazpoznavnosti prepletel neresni svet
slavnih in resno politiko. Podobne strategije je v galantnejši različici
uporabljal njegov predhodnik Barack Obama, in to že pred začetkom
svojega prvega predsedniškega mandata. Iz njegove predvolilne kampanje
se je v televizijskem oglasu ponorčeval štab protikandidata Johna
McCaina na volitvah v ZDA leta 2008. V oglasu so Obama opisali kot
»največjo zvezdo na svetu« in ga primerjali s pop pevko Britney Spears
in z instantno zvezdnico Paris Hilton, nato pa gledalce vprašali, ali je
takšna egocentrična in plitva oseba sploh sposobna sprejemati državniške
odločitve. Po objavi oglasa se je v kampanjo vmešala Paris Hilton in
odgovorila na provokacijo. Na posnetku, ki ga je pripravila, je najprej
omenila, da je »neki belolasi možakar«, torej McCain, nanjo mislil kot
na prihodnjo predsednico ZDA. »Povsem sem pripravljena na vodenje,«
pravi Hiltonova, ki na posnetku v kopalkah počiva na ležalniku in
prebira časopis. Nato ga odloži, pogleda v objektiv kamere in rutinirano
zdrdra dodelano vizijo energetske strategije ZDA, ki jo namerava
uresničiti po zmagi na volitvah, za konec pa pribije še, da bo takoj po
volitvah Belo hišo prebarvala z rožnato barvo ([Spletni vir 46](http://www.digitaljournal.com/article/258241)).

Obama je zvezdniške vrline med kampanjo kazal bolj posredno, Donald
Trump pa je bil pri tem povsem neposreden. Pred volitvami leta 2016 je
poziral na naslovnici revije *Vanity Fair*, v kateri se je več kot
desetletje prej razkazovala že Paris Hilton. Bralcem se je pokazal v
pozlačeni rezidenci na Peti aveniji v New Yorku. Fotografija ga kaže,
kako sedi na pozlačenem in oblazinjenem stolu. Okoli vratu ima značilno
predolgo kravato, da je videti še bolj ljudski in navidez dostopen,
nasmejan. Ob njem stoji takrat še bodoča prva dama Melania Trump, ki
bolj spominja na okrasni eksponat kakor na človeka iz mesa in krvi,
verjetno tudi zaradi retuširanja, ki ji daje skoraj plastičen videz.
Trumpova navadnost ob vsej zlati bleščavosti bije iz fotografije podobno
kot lik Paris Hilton na podobah, omenjenih na začetku tega poglavja. Oba
se pred javnostjo pokažeta kot človeka z napakami, ki si jih upata
pokazati pred drugimi in jih uporabiti sebi v prid. Trump jih je kazal
tako na množičnih zborovanjih, kjer so mu ploskali zaradi njegove
ljudskosti, občasno zmedenih kratkih stavkov in nenehnega ponavljanja
istih fraz, kakor tudi z izjavami na Twitterju, med katerimi se je
znašla kakšna zatipkana ali nerazumljiva beseda, iz katere so se potem
norčevali vsi, vključno s predsednikom.

Strategije instantnega zvezdništva se ne zrcalijo le v ameriški, temveč
tudi slovenski politiki. V prejšnjem poglavju sem poudaril slovenskega
predsednika, ki je postal »kralj Instagrama«. Ne le Borut Pahor, tudi
drugi politiki se -- podobno kot instantne zvezde -- skoraj brez izjeme
odločajo za samopredstavljanje po različnih spletnih družbenih omrežjih,
in to tudi zato, ker se lahko po njih pokažejo v bolj vsakdanji ali
ljudem domači podobi. Na njihovo ljudskost in dostopnost opozarjajo tudi
komentarji, ki jih objavljajo njihovi »prijatelji« na Facebooku in
»sledilci« na Twitterju. Tam pogosto opazimo tikanje politika ali
političarke ter naslavljanje po imenu, s čimer se navidez brišejo
hierarhične razlike, kar ustvarja občutek enakosti, ki si ga ob srečanju
v živo ne bi mogli privoščiti.

Skratka, tako pri politikih kot pri instantnih zvezdnikih se vse bolj
razkriva zasebna podoba. Na spletnih profilih politiki ponujajo na ogled
svoje družinsko življenje in prosti čas, odstirajo pogled na vsakdanjik,
ki je bil v preteklosti načeloma skrit pred javnostjo. »Javno
zakulisje«, ustvarjeno s pomočjo spletnega omrežja, postaja tako
predvsem iluzija (prim. Marwick in boyd 2011), njegovo razkazovanje pa
strategija za povezovanje z ljudmi, ki spremljajo, kako slavne osebnosti
nastopajo in se predstavljajo v javnosti.

Samopromocijske strategije, opisane v tem poglavju, pa niso pomembne le
za politike. K njim se zatekajo skoraj vsi, ki bi radi bili široko
poznani, od športnikov in umetnikov do novinarjev in znanstvenikov. Da,
tudi akademska sfera ni imuna za novodobne zvezdniške strategije. Prav
nasprotno.

## 7 POGLED V TELO: Globlje ne gre

> Vonj ima po krvi in okus po surovem mesu. Je nekaj, česar še niste videli. In ob tem se globoko v vas vname iskrica.

Sheena Shaw, pornozvezdnica

> Imam 670 trupel in veliko zamisli. Načrtujem razširitev trgovine in
> želim ustvariti poslovanje po pošti, da bi ljudje z vsega sveta, ki jih
> to zanima, lahko kupili dele telesa z enim klikom. Vseeno je, ali je to
> indijski moški ali brazilska ženska -- vsakomur želim omogočiti dostop
> do človeškega telesa.

Gunther von Hagens, avtor razstave *Svetovi teles*

V galeriji je bilo zbranih toliko ljudi, da smo komaj dihali. Zrak je
bil težek in vlažen, prostor pa tako natrpan, da smo se tiščali drug
drugega in si hodili po prstih. Ne le dihati, tudi pogovarjati se je
bilo težko, saj je klepet postajal vse glasnejši in je preraščal v
neznosen hrup. Med klici, pozdravi in hehetanjem je bilo občutiti čudno
napetost. Tako se spominjam ozračja pred začetkom performansa *Točka G
kot umetniško delo,* ki jo je oktobra 1998 v ljubljanski galeriji
Kapelica izvedel Peter Mlakar, član umetniškega kolektiva Neue
slowenische Kunst.

Končno so se na odru prižgale luči in osvetlile možakarja, ki je bil
skoraj povsem gol. Nadel si je le mesarski predpasnik, ki mu je
prekrival sprednji del telesa, na nogah pa je imel gojzarje in visoke
kariraste nogavice. Zazrl se je v množico in globoko vdihnil.
Teatralično je dvignil roko skoraj pred obraz, z dlanjo proti sebi in z
nekoliko pokrčenimi prsti, nato pa vehementno napovedal, da se bomo na
predavanju posvetili posebnemu delu ženskega telesa, in sicer točki G.
Tako namreč pravijo erogeni coni, ki je nekaj centimetrov globoko v
vagini. Občinstvu je s prsti pokazal, kako jo je treba doseči in jo, kot
je razložil, »rašpljati« z enakomernimi in dolgotrajnimi gibi, dokler
ženska ne doseže veličastnega vrhunca.

Nato je umetnik prešel od teorije k praksi in se obrnil k bolnišnični
postelji na koleščkih, na kateri je ležala povsem gola ženska. Proti
občinstvu je bila obrnjena z razkrečenimi nogami, zgornji del telesa pa
je imela prekrit z belim zastorom, da se ni dalo videti ne prsi in ne
obraza. Reflektor je osvetlil njeno mednožje, kamera pa je prizor
posnela in ga predvajala na veliko platno v dvorani. Možakar na odru si
je tačas nadel kirurške rokavice. S palcem in kazalcem levice je
razširil sramne ustnice, sredinec desnice pa je zaril globoko v vagino
ter začel z enakomernimi gibi obdelovati njeno notranjost. Obiskovalci
smo vse to razločno videli na projekcijskem platnu.

Nenadoma se je zaslišal dolg vzdih, ki pa ni prišel od negibnega
ženskega telesa na odru. Zavzdihnila je neka gledalka, si pokrila usta z
dlanjo in se obrnila stran od odra. Bila je povsem bleda in videti je
bilo, kot da bo vsak čas bruhnila. Z roko čez usta je stekla iz dvorane,
sledilo pa ji je še nekaj ljudi. Prve so galerijo zapuščale ženske,
sledili so jim moški.

Po nekajminutnem ukvarjanju s točko G je umetnik spektakel sklenil z
nagovorom občinstva. Še enkrat je obnovil, kako se je treba posvečati
ženskemu telesu, in za konec pribil, da bo v prihodnosti obdelovanje
enigmatične erogene točke precej preprostejše, saj bodo v vagino
vgrajeni mikroelementi, ki bodo okrepili dražljaje. »Mikroelementov pa
ne bomo vgradili samo v vagino,« je priblil za konec nastopa, »vgradili
jih bomo tudi v rit!«

Občinstvo si je ob gromkem aplavzu oddahnilo. Njegova voajerska želja po
pogledu v globine človeškega telesa je bila potešena.

### Voajerizem v družbi spektakla

Seksologi pogosto opredeljujejo voajerizem kot nasprotje
ekshibicionizmu, torej razkazovanju pred drugimi. S tem izrazom, ki ga
Ameriško psihiatrično združenje v posodobljeni različici svojega
diagnostičnega in statističnega priročnika imenuje »simptomi
voajeristične motnje«, je opisano predvsem gledanje drugih, da bi uzrli
njihove spolne organe ali jih videli med spolnimi odnosi. Takšno
poželjivo ogledovanje nedvomno ni novodobna motnja ali, bolje rečeno,
potreba, saj so se, kot opisuje Julie Peakman (2013) v zgodovinskem
pregledu seksualnih perverzij, iz antičnih časov ohranile freske in
slikarije, ki kažejo ljudi med spolnimi odnosi, te pa med aktom pogosto
nekdo zalezuje, na primer tako, da se skriva za vrati ali kuka skoz
okno. Na podobah iz italijanske Kampanje je poleg para, ki ima spolne
odnose, skoraj vedno upodobljen še kdo, na primer služabnik, ki si
ogleduje akt. Tudi rimski pesnik Marcus Valerius Martialis, pogosto
poslovenjen kot Martial, je voajerizem cenil in ga v enem od svojih
epigramov takole priporočil: »Vedno sprejmi svoje ljubimce, Lesbija, pri
odprtih in nezastraženih vratih. Opazovalci ti nudijo več užitkov kot
ljubimci.«

Julie Peakman je v pregledu slavnih razkazovalcev posebej poudarila
Angležinjo Lady Godiva, ki je živela v 11. stoletju. V zgodovino se je
zapisala kot izjemno širokosrčna in pobožna ženska, ki je za življenja
cerkvi in samostanom darovala veliko draguljev in zlata. Drugače pa je
bila soproga vplivnega in skopuškega grofa, ki ga je nenehno rotila, naj
meščanom Coventryja zniža zatiralske davke. Grof, ki se je sčasoma
naveličal njenega moledovanja, ji je nekoč zabrusil, da bo njeni želji
ugodil šele, ko bo gola in bosa jezdila na konju čez mestni trg. Lady
Godiva je dejansko zajahala konja in gola odjezdila skoz mesto, telo so
ji prekrivali zgolj dolgi lasje. Kakor pravi legenda, so hvaležni
meščani med nenavadnim prizorom iz spoštovanja obrnili poglede drugam,
le radovedni krojač Tom je na skrivaj pokukal skoz okno, zaradi česar ga
je doletela božja kazen in je oslepel. (Hkrati je nevede poskrbel še za
svojo večno slavo, saj je angleški izraz Peeping Tom še danes sinonim za
voajerja.)

Peakman je tudi navedla, da je bilo kukanje skoz ključavnice in špranje
priljubljeno tudi pozneje, na primer v 18. stoletju, ko so mnogim sodili
zaradi spolnih odnosov z živalmi, homoseksualnih razmerij in drugih
tedaj spornih spolnih praks. Ljudje tega seveda navadno niso počeli na
cesti, temveč jih je moral nekdo zasačiti v domnevno varnem zavetju doma
in potem drugim poročati o pregrešnih dejanjih oziroma jih prijaviti
oblastem. Pri številnih premožnih družinah so živeli služabniki, ki so
se na skrivaj priplazili do vrat in si ogledovali prepovedane dejavnosti
ter potem v družbi pripovedovali, kako nečistujejo njihovi gospodarji.
Takšno skrivno ogledovanje spolnih aktov je bilo v nekaterih primerih
celo zaželeno. Posebej koristno naj bi bilo za mlade, ki bi s tem
pridobili temeljno znanje in izkušnje v spolnosti, kar je nekaterim v
življenju še posebej koristilo. John Cleland je leta 1748 v knjigi
*Fanny Hill. Spomini kurtizane* (1970) popisal dogajanje v javnih hišah
in predstavil glavno junakinjo, katere seksualna kariera se je začela
prav s kukanjem skoz luknjo v zidu in opazovanjem obiskovalcev javne
hiše med spolnimi odnosi s prostitutkami.

V 20. stoletju so začeli voajerizem razumeti in označevati kot bolezen,
voajerje pa pošiljati k psihiatru in jih zdraviti (gl. npr. Hirschfeld
1948). Res pa je, da je bilo v primerjavi z drugimi tedanjimi psihozami
skrivno opazovanje, ki mu je sledilo spolno vznemirjenje, označeno za
razmeroma mil odklon. Dokaj benigna je bila tudi javna podoba voajerjev.
V 50. in 60. letih prejšnjega stoletja -- pa tudi pozneje -- so si jih
pogosto predstavljali kot ljudi, ki se skrivajo po parkih, ždijo ob
nudističnih plažah in ob bazenih, in sicer v upanju, da bodo za hip
uzrli tuje genitalije. In takšna stereotipna predstava se je pravzaprav
ohranila vse do danes.

Kako pa je dejansko z voajerizmom v 21. stoletju? Za razloček od
prejšnjih obdobij se za ogledovanje golih teles in spolnih dejavnosti ni
treba odpraviti niti v park niti na plažo. Vsak lahko zleknjen na
domačem fotelju in s prenosnim računalnikom v naročju iz varnega zavetja
opazuje pare med spolnimi odnosi. Vidi lahko najstnico, ki urinira na
javnem stranišču. Zazre se v intimo ženske, ki se slači v preoblačilnici
nakupovalnega središča. Ogleda si, kako skupina moških na obraz neznane
ženske izbrizga spermo -- in vidi še marsikaj drugega. Nič od naštetega
v številnih državah, vključno s Slovenijo, ni ilegalno. Zaradi
ogledovanja takšnih prizorov običajno nikogar ne strpajo v zapor ali
psihiatrično bolnišnico.

Podobno je z razkazovanjem, ki je z novimi tehnologijami precej
preprostejše kakor nekdaj, to pa voajerjem seveda bistveno olajša
življenje. Gospodinje si v svoje domove lahko postavijo kamere, pred
katerimi gole opravljajo vsakdanja opravila, za kar so celo nagrajene s
plačilom spletnega občinstva, ki od daleč spremlja vsak njihov gib.
Amaterski posnetki s telefonov, odloženi na pornografske portale,
enakovredno tekmujejo s profesionalnimi pornografskimi filmi. Na teh
portalih si je mogoče ogledati (domnevne) najstnice, ki se
samozadovoljujejo, ženske, ki imajo odnose s svojimi partnerji, pare, ki
pred kamero menjajo partnerje, in še marsikaj. »Klasičen« koncept
voajerizma se je v »družbi spektakla«, kakor jo je definiral francoski
filozof Guy Debord (1999), skoraj povsem razblinil. V takšni družbi se
ljudje ves čas vzajemno ogledujejo in so drug drugemu na ogled. Vsak je
lahko voajer in hkrati ekshibicionist, razkazovanje in ogledovanje pa
sta stalnici sodobnega sveta.

### Razvrščanje pornografije

Bistven problem v družbi spektakla ni več, ali je mogoče in kako videti
golo telo. Glavna težava je, kako naj zainteresirani v poplavi
informacij, množici podob in preobilju golih teles najde tisto, kar si
želi videti. Na pornografski portal PornHub je bilo zgolj leta 2017
naloženih skoraj pet milijonov posnetkov, ki bi jih morali gledati več
kot sto let, če bi želeli pregledati vse ([Spletni vir 47](https://www.pornhub.com/insights/2018-year-in-review)). V
nepregledni množici pornografskega gradiva so našteli več kot 800 tisoč
amaterskih posnetkov, kar kaže, da donosno področje pornografije vse
bolj preveva »kult amaterizma« (Keen 2007). Režirano se umika
dejanskemu, poklicno produkcijo nadomešča amaterska.

S količino posnetkov je povezan »paradoks izbire« (Schwartz 2014; prim.
Salecl 2010): kako naj uporabnica ali uporabnik v nepregledni ponudbi
poišče in klikne tisto, kar si želi videti, pa naj bo to režiran
profesionalni posnetek ali amaterski video, posnet s telefonom? Da bi
ljudem olajšali izbiro, so portali pripravili različne sisteme za
usmerjanje pri izbiri posnetkov. Zanje je mogoče brskati z iskalnikom po
ključnih besedah, ki so jih določili uporabnice in uporabniki, ki so
posnetek naložili. Poleg tega so za lažje iskanje posnetki vnaprej
razvrščeni po temah od A (amaterski, analni, arabski itn.) do W
(*webcam* -- spletna kamera). V »katalogu« se zvrstijo najrazličnejše
priljubljene kategorije, med katerimi mnoge ponujajo amaterske,
ekshibicionistične in voajerske prizore iz »avtentičnega«, »resničnega«,
»dejanskega« in »nepotvorjenega« življenja. Takšne kategorije so na
primer *plaža (beach)*, *slavni (celebrities)*, *razkazovanje
(flashing)*, *skrite kamere (hidden cams)*, *javna golota (public
nudity)* in seveda *voajer (voyeur),* pa številne druge.

Računalniška nevroznanstvenika Ogi Ogas in Sai Gaddam sta analizirala
katalogiziranje pornografije, ki uporabnikom olajša iskanje posnetkov;
izsledke sta predstavila v knjigi Milijarda pregrešnih misli (*A Billion
Wicked Thoughts*, 2012). Analizirala sta približno 400 milijonov
iskalnih gesel, ki so jih v letu dni ljudje vpisali v spletni iskalnik
Dogpile. Za začetek sta ugotovila, da je bilo z erotičnimi vsebinami
povezanih 55 milijonov oziroma približno 13 odstotkov iskanj, ki sta jih
vtipkala dva milijona ljudi. Vsebine sta nato razvrstila po različnih
interesih. Iskanja »vroča latino rit«, »hudoritna bejba« in »seksi moški
s čvrstimi ritkami« (angl. *hot Latino ass, bootylicious babes, sex guys
with bubble butts*) sta uvrstila v kategorijo *zadnjice*. Nekatera
iskanja sta postavila v več kategorij. Iskanje »azijska mornarska
orgija« (angl. *Asian sailor orgy*) sta, na primer, razporedila v
tematsko zanimanje za kategorije *Azijke*, *mornarji* in *skupinski
seks*. Pojasnila sta, da sta se pogosto znašla v zadregi, v katero
kategorijo, naj uvrstita določeno iskanje -- in, ali bi ga sploh lahko
označila za iskanje erotičnih vsebin. S sintagmo »študentske navijačice«
lahko namreč med posnetki brska tudi kdo, ki ga dejansko zanimajo
navijačice na športnih prireditvah, lahko pa ima ta oseba tudi seksualne
interese, saj so *navijačice* celo posebna kategorija na številnih
pornoportalih. Ob takšnih dvoumnostih sta se Ogas in Gaddam zatekla k
drugim podatkovnim bazam, primerjala podatke in skušala razumeti, kam
sodi katero iskanje.

Ena pomembnejših baz, s katero sta si precej pomagala in ki je očitno
neizčrpen vir podatkov tudi pri analizi spletne pornografije, je
podatkovni niz iskanj AOL, o katerem sem pisal v četrtem poglavju. Za
primer poglejmo niz ključnih besed uporabnika s šifro #2027268:
»srednješolske navijačice«, »navijačice na Havajih«, »slike bikinija in
deklet«, »lepa dekleta v bikiniju«, »dekleta se sončijo v bikiniju«,
»srednješolske navijačice v bikiniju«, »neeeeeeeeee«, »krščanski nasvet
o pohoti«. Iz takšnega »toka misli« je mogoče sklepati dvoje: najprej
to, da je oseba, ki je te informacije iskala po spletu, v precejšnji
zadregi zaradi lastnih pregrešnih misli, poleg tega je razvidno še, da
sodi iskanje študentskih navijačic najverjetneje v erotični kontekst --
ne pa seveda nujno in vedno.

In kaj sta Ogas in Gaddam ugotovila o mnogovrstnosti seksualnih
interesov na spletu? Med drugim to, da sploh niso tako pestri, kakor bi
morda pričakovali: 20 kategorij se namreč pojavi v kar 80 odstotkih
iskanj. Te lahko torej povzamejo želje in interese štirih petin ljudi,
ki uporabljajo spletne iskalnike, da bi našli erotične vsebine. Avtorji
članka v znanstveni reviji *Porn Studies* podobno ugotavljajo, da pet
odstotkov najpriljubljenejših zadetkov ustreza več kot 90 odstotkom
posnetkov na pornoportalih XNXX in xHamster, ki so ju analizirali. Zgolj
kategoriji *amaterski (amateur)* in *fafanje (blowjobs)*, ki sta po
njihovi analizi na prvem mestu, obsegata kar 30 odstotkov zadetkov
(Mazières idr. 2014). Zanimivo in pomenljivo pa je, da so pri
heteroseksualnih iskanjih -- iskalec ima namreč na večini portalov
možnost, da izbira med heteroseksualnimi, biseksualnimi in
homoseksualnimi kategorijami -- izjemno visoko uvrščene starejše ženske,
ki jih na spletnih iskalnikih pogosto kategorizirajo z akronimom MILF,
kar je okrajšava za »mamo, ki bi jo rad pofukal« (*Mother I\'d Like to
Fuck*); uveljavila se je po letu 1999, ko se je pojavila v najstniški
komediji Ameriška pita *(American Pie)*. Kako priljubljene so med
moškimi fantazije v zvezi s starejšimi ženskami, kaže tudi statistična
analiza uporabniških navad, ki jo vsako leto objavi PornHub. Tudi po tej
analizi je izraz »mama« zelo visoko in je po pomembnosti takoj za
izrazoma »lezbičen« in »hentai«. Že na tretjem mestu najdemo ključno
besedo MILF, na četrtem sledi »mačeha« *(step mom)*, na petem je »krušna
sestra« *(step sister)*, na šestem pa se spet pojavi »mama« *(mom)*.
Zanimivo je, da sta mnogim moškim sočasno všeč kategoriji *najstnice* in
*MILF*; eden od štirih, ki je iskal prvo kategorijo, se je namreč
zanimal tudi za drugo. Podobna je korelacija med iskanjem v kategoriji
*najstnice* in naslednji kategoriji, povezani s starostjo žensk, namreč
*GILF*. Vsakega četrtega uporabnika, ki išče vsebine v kategoriji z
najstnicami, namreč zamika tudi kategorija *GILF*. In kaj pomeni ta
kratica? *Granny I\'d Like to Fuck*, po slovensko »babica, ki bi jo rad
pofukal«. Očitno ljudi močno zanima in privlači najbolj nedosegljivo,
nedovoljeno in nespodobno dejanje, torej seks z osebo, ki je po
družbenih normativih prestara ali premlada.

### Videti ženo z drugim

Moške poleg posnetkov z najstnicami, mamami in babicami precej zanima še
težko prevedljivi *cuckold porn*. Za silo bi lahko to prevedli kot
rogonoščevski porno, saj prikazuje može, ki jih žene varajo, ob čemer
se, paradoksno, skrušeni nesrečniki vznemirijo, posebej kadar so lahko
navzoči pri dejanju in opazujejo, kako njihove partnerke potešijo
seksualno obdarjeni in nadarjeni mišičnjaki. Takšne fantazije ne
ostanejo nujno na ravni voajerskega ogledovanja posnetkov po spletu, saj
jih nekateri pari uresničijo v dejanskih razmerjih. Nekateri si celo
organizirajo zveze tako, da ima ženska spolne odnose z drugimi moškimi,
in to brez omejitev, njen partner pa ji ostaja zvest -- oziroma ji je
zaradi njene promiskuitetnosti še zvestejši. O tej temi je pregledno
študijo z naslovom Nenasitne ženske (*Insatiable Wives,* 2012) objavil
David J. Ley in v njej med drugim pojasnil pomensko razliko med dvema
seksualnima usmeritvama: rogonoščevstvom (*cuckolding*) in vročeženstvom
(*hotwifing*). Prvi je navadno povezan z načrtno ponižujočim razmerjem
med moškim in žensko, pri čemer žena svojega partnerja muči tako, da ga
vara, moški pa pri tem trpi in hkrati uživa v nenavadni obliki
psihološkega sadomazohizma. Druga je, sodeč po številnih spletnih
straneh in forumih, vse priljubljenejša na spletu in tudi v nedigitalnem
prostoru, je pa drugačna, saj vključuje žensko, ki ima tudi spolne
odnose z drugimi moškimi, in to s partnerjevim soglasjem. Ta jo pri
skokih čez plot spodbuja ali pa se posteljnim dejavnostim celo pridruži,
ni pa ji tudi podrejen oziroma ga s svojimi prešuštniškimi dejanji ne
more mučiti kot rogonosca.

Razlage o tem, kaj motivira moške, da si želijo videti svoje partnerke z
drugim moškim -- ali pa še pogosteje z več moškimi --, so različne.
Nekateri psihologi pojasnjujejo, da je vznemirjenje ob takšnih prizorih
naraven refleks, zaradi katerega skušajo imeti moški kar se da hitro
spolne odnose s svojo partnerko, če opazijo, da je imela odnose z
drugim(i). Tako naj bi preprečili oploditev in zagotovili lasten
genetski primat. Pri tem naj bi, kot pojasnjujejo biologi, moškemu spolu
pomagala oblika penisa; delovala naj bi namreč kot pripomoček za
izčrpavanje sperme iz vagine, in to s pomočjo žleba pod krono penisa, s
katerim naj bi moški med burnim odnosom, posebej značilnim za tiste, ki
morajo tekmovati z drugimi, izrinil večino tekmečevega semena. Leta 2003
so na Državni univerzi v New Yorku to dokazovali z raziskavo, pri kateri
so uporabili različne bolj ali manj realistično oblikovane spolne
pripomočke, namesto dejanske sperme pa so uporabili nadomestek iz
koruznega škroba. Ugotovili so, da lahko penis zaradi ožlebljene oblike
izčrpa kar 91 odstotkov semena v vagini, kar je veliko v primerjavi s 35
odstotki sperme, izčrpane s spolnim pripomočkom, ki ni imel oblike
dejanskega penisa (Gallup idr. 2003).

Zanimanje za različna prešuštniška razmerja in prizore se, kot rečeno,
kaže tudi na spletu, kjer je tovrstna pornografija druga najbolj iskana
kategorija med heteroseksualnimi moškimi -- takoj za *youth* oziroma
*mladi*. Na PornHub so moški, ki so posnetke iskali s ključno besedo
»nezvesta žena« (*cheating wife*), pogledali celo največ posnetkov od
vseh uporabnikov portala. Zanimivo je še, da je velika večina teh
posnetkov amaterskih -- ali pa so takšni vsaj videti. V njih se v vlogi
bikov (angl. *bulls*), kot pravijo v slengu rogonoščevskega žanra
tistim, ki imajo odnose s tujimi ženami, povečini pojavljajo temnopolti
moški, ki imajo spolne odnose s svetlopoltimi ženskami, pri čemer
občevanje pogosto opazujejo svetlopolti možje. Tej tematiki se ne
posvečajo le splošni pornografski portali, kakršni so YouPorn, PornHub
in xHamster, temveč tudi specializirane strani s pomenljivimi imeni,
npr. Medrasna ženska, Moja žena je šla na črno in Črni mamojebci (angl.
*Interracial Hotwife, My Wife Went Black* in *Black Mother-Fuckers*).
Videti odnos svetlopolte ženske s temnopoltim moškim je očitno še en
tabu, povezan z voajerizmom, ki je po priljubljenosti t. i. medrasne
(angl. *interracial*) pornografije vsaj v ZDA zelo visoko (o tem gl.
tudi Dines 2010: 121--140).

S podobnim psihološko-biološkim obratom*,* s katerim nekateri
pojasnjujejo privlačnost rogonoščevske pornografije in ki zahteva
previdnost, da ne pristanemo pri raznih biologizmih, bi morda lahko
pojasnili izjemno zanimanje za skupinski seks, ki je ravno tako med
priljubljenejšimi iskalnimi vsebinami na spletu, posebej med moškimi.
Zanimivo je namreč, da se velika večina specializiranih spletnih strani,
ki se posvečajo skupinskemu seksu, usmerja v odnos ene ženske z več
moškimi. Na seznamu, ki ga pripravlja spletna stran Alexa, je med
najbolj ogledanimi stranmi z erotičnimi vsebinami kar 381 takšnih, ki
predstavljajo t. i. *gang bang* ene ženske z več moškimi, in zgolj ena
stran o odnosu enega moškega z več ženskami. Tudi na portalu PornHub je
med 300 najbolj gledanimi posnetki skupinskega seksa 44 takšnih, ki
prikazujejo tri ali več moških, ki imajo odnose z eno žensko, in 25
posnetkov, ki prikazujejo tri ali več žensk in enega moškega. Še
vidnejše je to razmerje pri ekstremnih oblikah *gang banga*. Na
pornoportalih je na stotine posnetkov, ki prikazujejo odnos več kot
stotih moških z eno samo žensko, stežka pa je najti vsaj en posnetek, na
katerem bi imel en moški odnose z ducatom in več žensk.

### Skrajne globine

Ko se stare kategorije izrabijo in se jih uporabnice in uporabniki
naveličajo, na pornografskih portalih vzniknejo nove kategorije in
podkategorije. Pornoportali tako po eni strani utrjujejo in ukalupljajo
kategorije, v katere se uvrščajo priljubljeni posnetki, hkrati pa te
tudi določajo, (so)oblikujejo in usmerjajo zanimanje v nove smeri, in
sicer s posnetki, ki jih priporočajo za ogled. Na ta način se prepletata
fizični in digitalni prostor, ki v kibernetičnem procesu preoblikujeta
drug drugega. Spletna pornografija vpliva na posameznikove želje in
dejanske potrebe v fizičnem življenju, dejanja in pričakovanja ljudi pa
preoblikujejo podobo spletnih pornografskih portalov. Če želijo
uporabnice in uporabniki videti več agresije, bodo to dobili. Če
pričakujejo več nežnosti, jim bodo upravljavci portalov in drugi
uporabniki, ki nalagajo posnetke, ravno tako ugodili.

Vendar pornografski trendi ne vodijo ravno k nežnosti. Kot trdi Gail
Dines, avtorica knjige Pornolandija (*Pornland*, 2010), so nekdanji
pornografski filmi in posnetki v primerjavi z današnjimi neverjetno
blagi in skoraj omledni. Kar je nekoč veljalo za trdo in ekstremno
pornografijo, je danes del normalnosti oziroma *mainstreama*.
Pojasnjuje, da morajo ustvarjalci pornografskih posnetkov -- tako
poklicni kot amaterski -- neutrudno iskati nove načine, kako
diferencirati svoje izdelke, ker postaja trg zasičen, uporabniki pa ob
preobilju posnetkov vse bolj zdolgočaseni in ravnodušni. Ker občinstvo
želi videti več, mu mora pornografska industrija slediti, smernicam pa
se morajo, če želijo biti opaženi, pridružiti tudi amaterji, ki prizore
pogosto posnamejo kar doma.

Občinstvu je torej treba vedno pokazati nekaj novega in ga s
pornografijo ves čas šokirati, pri čemer je treba šoke primerno
odmerjati. Če so prešibki, bo odziv slab, če so premočni, bo to
uporabnice in uporabnike odvrnilo od nadaljnjih ogledov. In kaj sploh še
pritegne v poplavi različnih kategorij in milijonov bizarnih in
ekstremnih prizorov? Kot kaže, so prav globine človeškega telesa tisto,
kar ljudi še vedno pretrese in premakne.

Po podatkih Google Trends je med rastočimi vsebinami analni prolaps, ki
je bil v preteklosti poznan predvsem iz medicinskih priročnikov in
revij, namenjenih zdravju. »O prolapsu govorimo,« kot pojasnjujejo na
spletni strani neke zasebne klinike, »kadar se zadnje črevo narine v
zadnjik, zaradi zažetja mišice zapiralke pa vkleščeno črevo oteče.
Praviloma je vzrok izpadanja črevesja nepravilna uporaba mišic in
napenjanje ob zaprtju. Zaradi dolgotrajnega izpadanja črevesja lahko
pride do poškodbe in raztegnitve mišice zapiralke, kar pripelje do
uhajanja blata. Praviloma je potrebno operativno zdravljenje.« ([Spletni vir 48](http://www.zdravsplet.si/kirurski-centri-zdrav-splet/proktologija/izpadanje-crevesa-prolaps))

Kar je bilo v preteklosti nenormalno medicinsko stanje, ki ga je bilo
treba reševati z operacijo, postaja pornografski fenomen, ki mu bolj
spevno pravijo »razcvetanje vrtničnih popkov« (angl. *rosebudding*). Na
spletni strani Analne akrobatke (*Anal Acrobats*) je mogoče videti
posnetke žensk, ki si zarinejo prste obeh rok v zadnjik in ga tako
raztegnejo, da jim izpade črevo. Pornozvezdnica Sheena Shaw pravi, da je
občutek pri tem podoben kot med porodom. Vsekakor pa takšne veščine ne
zmore vsaka. Po njenih besedah se le redkim akterkam v pornografski
industriji posreči črevo »iztisniti« iz telesa. Večinoma se morajo za
tak podvig temeljito pripraviti že noč pred snemanjem in spati z analnim
čepom (angl. *butt plug*), da si raztegnejo mišice zapiralke. Tudi z
zrahljanimi sfinkterji je takšno početje izjemno tvegano. Številne
igralke imajo težave z izpadanjem črevesa in puščanjem blata, zaradi
česar morajo nekatere celo končati kariero. Mnogim lahko pomagajo le z
rektalno operacijo, ki je bila v preteklosti namenjena predvsem
starejšim. »Po svoje so pornoigralke, ki razcvetajo svoje vrtnične
popke, podobne igralcem ameriškega nogometa, ki so za zabavo občinstva
pripravljeni ves čas nastopati nekoliko poškodovani,« ob tem pripomni
avtorica poljudnega prispevka s povednim naslovom »Usrane posledice
ekstremne analne pornografije«, ki so ga objavili na portalu *Vice*
([Spletni vir 49](https://www.vice.com/en_au/article/qbvmz3/a-rosebud-by-any-other-name-would-smell-like-shit)).

### Ali lahko gremo še globlje?

Izpadlo črevo seveda ni zadnja meja človeškega telesa, ki jo lahko
postavimo na ogled in ki privlači množice. Še skrajnejši primer so javne
usmrtitve z raztelešenjem, ki so bile še na začetku 18. stoletja
priljubljeno »razvedrilo«. Rablju in predvsem občinstvu namreč pogosto
ni zadoščala le javna usmrtitev, temveč ji je moralo slediti še
razkosanje, kakršno je bilo na primer opisano v Opazkah in pravilih o
kazenskih zadevah (*Observations et maximes sur les matières
criminelles*) iz leta 1715, ko je usodnemu udarcu s kladivom po sencih
obsojenca sledilo rezanje kit na petah in paranje trebuha. Rabelj je
nato izvlekel srce, jetra, vranico in pljuča, jih razrezal na kose in
nataknil na kavlje, »kakor se ravna s kosi živali«. Ob takšnem
raztelešenju (in seveda tudi razčlovečenju) se, kakor piše Michel
Foucault v *Nadzorovanju in kaznovanju*, »neskončna destrukcija telesa
pridružuje spektaklu: sleherni kos je postavljen na ogled« (Foucault
2004: 60). Usmrtitev in mučilna ceremonija sta bili še v 18. stoletju
teater oziroma javni spektakel, v katerem pa glavne vloge pravzaprav ni
imel akter na odru, temveč je bilo v tej vlogi ljudstvo, ki je moralo
biti navzoče, da je osmislilo dogodek: »Mučenje, ki bi zanj vedeli,
godilo pa bi se tajno, sploh ne bi imelo smisla« (nav. delo: 67).

Da deli telesa, ki jih postavimo na ogled, občinstvo še vedno
pritegnejo, priča tudi uspeh razstave *Svetovi teles* (*Body Worlds*),
ki si jo je doslej ogledalo skoraj 30 milijonov ljudi, med drugim tudi v
Ljubljani, kjer je bila na ogled od oktobra 2018 do januarja 2019.
Skrivnost uspeha je v tem, da lahko obiskovalci vidijo razstavljena
človeška trupla. Večinoma so brez kože, da se vidijo mišice in notranji
organi, preparirana pa so s posebno tehniko, imenovano plastinacija, ki
jo je iznašel nemški anatom Gunther von Hagens. Trupla na razstavah niso
predstavljena kot pasivni mrliči, temveč si jih lahko ogledamo v
različnih uprizorjenih aktivnostih, na primer pri kolesarjenju, igranju
košarke, teku, plavanju, igranju šaha -- in celo med spolnim aktom.

In zakaj ljudi tako privlačijo olupljena, razkosana in plastinirana
trupla? Fascinacija nad razstavljenimi telesi in čudenje obiskovalcev
sta temelj svojevrstnega užitka, v katerem se prepletata voajerizem in
ekshibicionizem. Obiskovalec namreč uživa ob razkritju enkratnosti
brezimnega neznanca, ki bi lahko bil tudi on sam. Ko gleda v razkrito
drobovje, vidi pravzaprav sebe. V jedru očaranosti nad tujim telesom je
tako morda še ena sodobna kolektivna deviacija, namreč narcizem.

Pomembna značilnost razstave *Svetovi teles* je, kakor sva s kolegico že
zapisala (Bartulović in Podjed 2008), desubjektivizacija človeškega
telesa. Razstavljeni »eksponati« so v očeh obiskovalcev namreč brezimna
bitja brez individualne zgodovine, o njihovi preteklosti pa govori le še
telo. Nabrekel trebuh, na primer, kaže, da je plastinirano bitje
nosečnica, medtem ko katranasta pljuča izdajajo kadilca. Posmrtni
ostanki so postavljeni v kontekst, ki jim pripisuje novo zgodovino, saj
človek, čigar telo je na razstavi upodobljeno med vožnjo na kolesu,
morda nikdar ni znal kolesariti, razstavljeni plavalec pa morda ni znal
plavati. Ob objektih, ki so bili nekoč subjekti, se torej ustvarja nov
kontekst oziroma nove zgodbe, ki nastajajo po potrebi in v nenehnem
dialogu z obiskovalci razstave. Če ti v knjigi vtisov izrazijo željo po
čem novem, se bodo avtorji razstave potrudili, da bodo željam tudi
ustregli. Na željo obiskovalcev so tako leta 2002 plastinirali več
ženskih teles, in to kljub von Hagensovemu začetnemu nasprotovanju, saj
ni hotel, da bi avtorje razstave kdaj obtožili, da so »moškim omogočili,
da so lahko postali voajerji ženskih teles« (Walter 2004: 483).

Proces ustvarjanja zgodbe o eksponatih med avtorji razstave in
obiskovalci torej ne poteka le v eni smeri, temveč v kompleksnejšem
vzajemnem učinkovanju, pri čemer je rekontekstualizacija oziroma
ustvarjanje novih kontekstov dinamičen proces, v katerega so vključeni
tako ustvarjalci razstave kot občinstvo. Prav proces »soustvarjanja«
zbliža opazovalca in opazovani objekt, ki se tako spet preoblikuje v
subjekt z individualno zgodovino. Resubjektivizacija je tudi podlaga za
empatično doživljanje človeškega telesa na razstavi in podlaga za
identifikacijo s plastiniranim telesom, kar spet povzroči navdušenje in
spodbuja »voajersko žgečkljivost« (Douglas 1994: 15), ki se prepleta z
ekshibicionističnimi mislimi ob pogledu na nekaj, kar ni (več) umetno,
temveč je (bilo) živo.

Podoben proces med opazovalcem in objektom (nekdanjim subjektom) kakor
na razstavi plastiniranih teles lahko opazujemo v Pokrajinskem muzeju
Celje. Ko obiskovalci vstopijo v glavno muzejsko dvorano, najprej
zagledajo znameniti poslikani strop, ki blesti »kot dragocena krona nad
zbranim in razstavljenim muzejskim bogastvom« (Cvirn idr. 1993: 51).
Mnogokrat pa ta veličastna poslikava z začetka 17. stoletja, ki meri
skoraj 140 kvadratnih metrov, zasenči veliko manjša muzealija, ki je
razstavljena tik ob vhodu v glavno dvorano -- pas iz človeške kože. V
vitrini, ki je označena z inventarno številko 1, si obiskovalci ogledajo
rjavkast svitek kože; na njegovem začetku in koncu se jasno razloči
posušen človeški prst. V muzej so ga prinesli iz Žičke kartuzije, njegov
nastanek pa nekateri postavljajo v čas otomanskih vpadov. Otomanska
vojska, ki je mučila in odrla domačina, bi ga v kartuziji lahko pustila
kot opomin, kartuzijani pa so ga morda shranili kot relikvijo.
Verjetnejša je druga razlaga, namreč, da gre za ostanek iz časov
»krutega sodstva in mučilnih postopkov«, kakor piše v prvem vodniku po
celjskem muzeju (Museal-Vereines 1889: 24). Ta vir natančneje pojasni,
kakšen je bil mučilni postopek, s katerim so izdelali pas. Človeku so
najprej odrezali palec na desni roki ter mu nato od prsta dalje rezali
za prst debel pas kože. Kožo so mu odrli od roke, prek rame ter zatilja
in vse do leve noge. Postopek so sklenili pri mezincu leve noge, ki so
ga prav tako odrezali.

Kakor koli, ta muzealija, ki je na ogled v muzejski vitrini, je
fascinantna kljub temu, da zgodovinarji in muzealci o njenem nastanku še
niso izbrskali ničesar povsem določnega. Trdna zgodovinska dejstva pri
takšnih »predmetih« pravzaprav niti niso tako pomembna, saj pas iz
človeške kože pravzaprav ne potrebuje zgodovine. Sam po sebi nase lepi
poglede in šokira, da se o njem spletajo zgodbe, ki nimajo nujno
dejanske podlage. Nad pasom so posebej navdušeni šolarji, ogled
muzealije pa je tudi priložnost za učitelje, da prevzamejo besedo in
ubesedijo svoj pogled na kaznovanje v preteklosti v primerjavi s
sodobnimi načini, češ: »Glejte, kako veseli ste lahko, da dobite le
pisni opomin!«

Obiskovalce k ogledu kožnatega pasu najbolj pritegne dejstvo, da gre za
del človeškega telesa. Prevzetost nad jermenom temelji namreč na
identifikacijskem procesu ob ogledu vitrine, dopolni pa jo pripoved o
domnevni preteklosti eksponata. Razdalja med objektom (muzealijo) in
subjektom (obiskovalcem) se zmanjša, saj si obiskovalec ob ogledu in ob
pripovedi o mučenju močno vtisne v zavest zgodbo iz preteklosti. Brez
»preostanka resničnosti« -- dela človeškega telesa -- bi bilo takšno
empatično doživljanje zgodbe nemogoče.

S tega zornega kota torej ni nenavadno, da ostaja pas iz kože prva in
zadnja muzealija, ki je že od leta 1974 na ogled obiskovalcem stalne
razstave Pokrajinskega muzeja Celje, in to na istem mestu -- neposredno
ob glavnem vhodu. Muzej se v uradnem vodniku po razstavi s pasom sicer
posebej ne postavlja (verjetno tudi zaradi dejstva, da razstavljanje
delov telesa vendarle ni najbolj etično), je pa jermen gotovo izvrstno
sredstvo za spodbuditev obiskovalcev; vodniki po zbirki ga znajo
izrabiti, da v obiskovalčevo (pod)zavest vtisnejo okrutnosti iz
preteklosti.

### Mešanica skrajnih občutkov

Pri naslajanju ob ekstremni pornografiji, navdušenju nad plastiniranimi
telesi in zanimanju za pas iz človeške kože je proces v bistvu podoben:
raztelešenju in desubjektivaciji sledita utelesitev in resubjektivacija.
Ljudje, ki jim iz zadnjice visi črevo, so lahko zgolj medicinski
fenomen, ki ga opazujemo z odmikom, ali pa se prelevijo v osebe iz mesa
in krvi, ki kažejo svoje analne akrobacije in so zato za nekatere
izjemno privlačne. Žena, ki vara svojega moža, je lahko odvratna
prešuštnica, na drugi strani pa njeno ravnanje postane vir poželenja,
pri čemer se mikavno prepleta z nevarnim, nečistim. Podobno je s telesi,
ki so na ogled na razstavi: gledamo jih bodisi kot neživa telesa ali pa
kot žive ljudi. Včasih se podobi tudi prepleteta, podobno kakor pri
znameniti optični prevari, na kateri vidimo dva obraza ali vazo -- ali
pa uzremo celo oboje hkrati.

Čudno mešanico privlačnega in odbijajočega ter zanimivega in odvratnega
je odlično opisal Sigmund Freud v spisu *Das Unheimliche*: predstavil je
položaj, v katerem posameznik opazuje nekaj, kar mu je bilo nekoč znano,
sčasoma pa se je od tega odtujil in mu je zato strašljivo (Freud 1994
\[1919\]). Podobna je mešanica občutkov pri vstopu v pogrebno vežico,
kjer leži pokojni sorodnik. Truplo na mrliški postelji je po eni strani
domače, hkrati pa tudi tuje, oddaljeno in nenavadno. Bolj ko ga gledamo,
manj se čutimo povezani z njim. Manjka mu bistveno, kar ga je
opredeljevalo v razmerju z nami, to je življenje, hkrati pa je to še
vedno prav tista oseba iz mesa in krvi, ki se je vtisnila v naše
življenje in bila del naše skupnosti, našega življenjskega sveta.

In kaj storimo, ko vidimo prizor, ki je hkrati privlačen in odvraten?
Najprej se obrnemo stran, potem pa se ne moremo upreti in znova
pogledamo. Gledamo nekoliko dlje in spet odmaknemo pogled, nakar spet
upremo oči v tisto, česar se bojimo in kar se nam upira. In tako naprej,
dokler se prizora povsem ne navadimo in nam nedomačno spet postane
domačno ... in sčasoma dolgočasno. Potem je čas, da gremo naprej -- ali
kliknemo drugam.

## 8 SKLEP

## Ujetniki vidnosti

> Človek se rodi svoboden, a vsepovsod je vkovan v verige.

Jean-Jacques Rousseau, *Družbena pogodba* (2017 \[1762\])

> Za spodkopavanje zidov in zvijanje železnih rešetk je navadno treba
> sodelovati, takšna dejanja pa tudi vedno zahtevajo precej časa. In kdo
> bi si sploh upal pomisliti na tovrstno ure in dneve trajajoče delo brez
> kakršne koli realne možnosti, da napravi en sam gib in pri tem ostane
> neopažen?

Jeremy Bentham, *Spisi o panoptiku* (1995 \[1787\])

Pred koncem se znova podajmo v panoptik, torej v stavbo, v kateri so
ljudje opazovani in nenehno na očeh. Po zamislih Jeremyja Benthama je v
njej občutek vidnosti tako vseobvladujoč in zastrašujoč, da ostanejo
zaporniki pokorni v svojih celicah, učenci pridno sedijo v šolskih
klopeh, duševni bolniki mirno ždijo na posteljah, uradniki pa za
delovnimi mizami vestno izvajajo svoje naloge. Nikomur ne rojijo po
glavi neumnosti, saj je vsako odklonsko početje nemudoma opaženo, skrbno
zapisano in ustrezno kaznovano. Ker je vse vidno, nima smisla grešiti.
Po načelih utilitarizma, ki jih je zagovarjal Bentham, so zaradi
takšnega nadzora vsi srečnejši in zadovoljnejši, tako tisti v
institucijah, ki jim ni treba prenašati okovov in fizičnega trpljenja,
kakor tisti zunaj njih, ki se počutijo varnejši in manj ogroženi.
»Reformiranje morale -- ohranjanje zdravja -- oživljanje produkcije --
razpršitev nadzora -- zmanjšanje javnih bremen -- utrditev Gospodarstva,
kot bi stalo na skali -- gordijski vozel Zakonov o revščini ni prerezan,
temveč povezan -- vse to s preprosto Arhitekturno zamislijo!« S takšnim
navdušenim naštevanjem premnogih dolgotrajnih družbenih koristi svoje
zamisli -- če bi se seveda uresničila -- je Bentham začel svoje
razglabljanje o panoptiku, ki bi po njegovem svet spremenil na bolje
(Bentham 1995: 31).

Kakor sem skušal pokazati v tej knjigi, se je sodobna družba skoraj
povsem približala Benthamovemu idealu popolne vidnosti, in to ne le v
posebnih ustanovah, namenjenih okrepitvi dobrih navad in popravljanju
slabih vedenjskih vzorcev, temveč v skoraj vseh prostorih, v katerih
bivamo in ki jih ustvarjamo: javnih in zasebnih, odprtih in zaprtih,
fizičnih in digitalnih. Na javnih površinah in v zasebnih pisarnah so
nameščene nadzorne kamere, zaporniki imajo okoli gležnja pritrjene
sledilne naprave, šolarji pa nosijo s sabo prenosne telefone z
aplikacijami, po katerih jih starši spremljajo in jim po potrebi omejijo
območje, kjer se lahko gibljejo. Starši poleg tega od razredničarke po
spletni aplikaciji redno prejemajo obvestila, kakšne ocene je dobil
njihov otrok, in to čim so vpisane v redovalnico. Državne ustanove lahko
kadar koli preverijo, kakšno je stanje na posameznikovem bančnem računu,
in pridobijo podatke o prekrških, kaznivih dejanjih in drugih kršitvah
reda in pravil, na podlagi ugotovitev pa odločajo o finančni podpori, ki
jo bo nekdo prejel.

Sodobnega človeka ne gledajo le institucije. Ljudje tudi opazujejo drug
drugega, se fotografirajo in snemajo ter vse to objavljajo na spletu.
Tako lahko vsak vidi, kje je kdo bil, kaj je jedel in kaj počnejo
njegovi prijatelji, znanci in neznanci. Svetu postavlja na ogled svoj
obraz in s ščemenjem v želodcu spremlja, kako narašča število všečkov ob
njegovih objavah. V prenesenem in dejanskem smislu se je pripravljen
razgaliti pred kamero ter razkriti najgloblje skrivnosti, da bi postal
in ostal viden ter da ne bi poniknil v informacijsko črno luknjo in se
potopil za njeno dogodkovno obzorje, izza katerega ga drugi ne bi mogli
več opaziti.

### Strah pred temo

Bentham se je vse življenje patološko bal prikazni, ki prežijo iz teme
(Božovič 2000: 117). Le predstavljamo si lahko, v kakšnem strahu je
veliki mislec preživljal trenutke, ko je legel v posteljo in so ugasnile
luči, svetloba pa je zapustila prostor. Tedaj so se spod postelje in
izza omare prikazale pošastne roke, šape s kremplji in gromozanske lovke
ter se začele stegovati proti filozofu, ki se je morda z odejo zagrnil
čez glavo, da bi se ubranil pred strahotnimi podobami. V podobno
strašljivi situaciji se vse pogosteje znajde sodobni posameznik, ko
njegova podoba ostane skrita v temi, saj nanjo nihče ne usmeri pogleda.
Pogled namreč daje luč in varuje pred vsem, kar je slabega.

Za zgled se postavimo v kožo najstnice, ki se po prihodu iz šole naliči
in si uredi pričesko, nato pa v miru, preden se starši vrnejo z dela,
posname vrsto selfijev in med njimi izbere najboljšega. Izbrano podobo
ozaljša še z aplikacijo na telefonu, nakar jo objavi na Instagramu in za
vsak primer tudi na Facebooku s kratkim pripisom, da ima neskončno rada
svoje prijatelje. Čez minuto na omrežju preveri, ali je kdo opazil njeno
novo podobo ter všečkal ali komentiral objavo. Ugotovi, da nihče. Čudno!
Običajno se prvi všečki pojavijo po nekaj sekundah, zdaj pa po celi
minuti ni nihče potrdil, da mu je objava všeč. Odloži telefon in počaka
še minuto, ki se vleče skoraj kot ura. Nestrpno znova pograbi napravo in
pogleda, ali je kaj novega. Odmeva še vedno ni, in to na nobenem
omrežju. Neverjetno! Kaj je narobe? Zakaj je nihče ne opazi? Je kaj
narobe z njeno podobo? Telefona sploh ne odloži več, temveč nepremično
strmi v zaslon in napeto spremlja, kaj se bo zgodilo. Spet mine minuta
in še vedno nič. Njen obraz se spači v grimaso, ki izraža mešanico
čustev: od užaljenosti in jeze do strahu in zaskrbljenosti. Po licu ji
spolzi solza in za sabo pusti temno sled. Nato se utrne še ena in še ena
... Maskara, s katero si je naličila trepalnice, se kmalu cedi po obrazu
v poplavi solz. Nenadoma skoz solzno kopreno zagleda, da se je na
zaslonu končno zgodila sprememba. Nekdo je všečkal njeno podobo! In nato
še eden ... In še eden ... Število všečkov narašča iz sekunde v sekundo.
Oči ji znova zasijejo, povešeni kotički ustnic se obrnejo navzgor, solze
se posušijo. »Vidijo me!«, si misli. »Obstajam!«, bi lahko prevedli
njene misli.

Opisani zgled je izmišljen, strah pred nevidnostjo pa je realen in vse
bolj prežema družbo, v kateri živimo. Posamezniku ne zadošča, da ga vidi
in sliši le eden, oglasiti se jih mora na desetine, stotine ali celo
tisoče ter mu pokazati, da ga gledajo in da je viden. V sodobnem
panoptiku, kjer so ljudje drug drugemu nadzorniki in hkrati zaporniki,
se posameznik večinoma ne trudi zavleči v temo in se potuhniti v skrivne
kotičke ter uživati v miru in tišini. Namesto tega skuša biti opažen,
kakor bi ves čas mahal in vpil, da bo nekdo končno usmeril pogled proti
njemu in ga uslišal -- podobno kakor skuša v restavraciji z dvigovanjem
roke priklicati natakarja, ki ga vedno znova spregleda.

Pravica do zasebnosti, ki je do nedavnega veljala za temeljno vrednoto
demokracije, se v sodobnem svetu raztaplja kot najstničino ličilo za
oči. Neusmiljeno jo spodriva potreba po vidnosti, zaradi katere so se
številni pripravljeni odpovedati skritim kotičkom in trenutkom v osami.
Vse to so pripravljeni razkriti, celo razgaliti, da bi jih drugi videli
in da bi užili prednosti, ki jim jih zagotavljajo tehnološki pripomočki,
ki jih spremljajo na vsakem koraku. Zaradi te težnje se skoraj neopazno
dogaja premik od nevidnosti, ki so si jo nekoč lahko privoščili in je
bila dovoljena in celo zaželena, k hipervidnosti. Kdor ni nenehno na
očeh in ves čas ne poroča o sebi, pa naj bo med službo ali na dopustu,
je sumljiv, nenavaden in verjetno celo nevaren. Tisti, ki nimajo česa
skrivati, se zato ne samo pokažejo, temveč kar razkazujejo -- in to ne
le politiki in zvezdniki, temveč tudi povsem navadni ljudje. Biti viden
postaja normalno, biti neviden pa nenormalno. In z vsakim novim
pripomočkom, ki omogoča razkazovanje, povezovanje in objavljanje podob
in vtisov, se splošna norma pomika še bolj v smeri vidnosti. Družbeni
svet, v katerem živimo, je očitno utemeljen na konceptu hipervidnosti, v
katerem je »videti dobro, videti vse pa bolje«, če priredim slogan
fiktivnega visokotehnološkega podjetja iz romana Krog, omenjenega v
drugem poglavju.

### Trije pogledi v prihodnost

Kam vodita obsedenost s pogledi in potreba po nenehni vidnosti? Za
prihodnost si lahko zamislimo vsaj tri scenarije. Po prvem bomo obtičali
v »steklenem panoptiku«, ki ga sami pomagamo graditi. Njegove prostore
bomo opremljali z dodatnimi kamerami in drugimi nadzornimi pripomočki.
Še naprej bomo poročali o tem, kaj počnemo sami in s čim se ukvarjajo
drugi. Za ugodnosti, ki nam jih bodo ponudili, bomo pripravljeni
pokazati več sebe in se razkazovati v najnenavadejšnih in najintimnejših
okoliščinah. Če bomo dobili popust za toaletni papir ali zdravstveno
zavarovanje, se bomo, na primer, pripravljeni razkazovati na pametnem
stranišču, ki bo natančno stehtalo, koliko iztrebkov smo ustvarili, in
analiziralo njihovo biološko in kemijsko sestavo. Podatke bo potem
prejel naš zdravnik in nas po potrebi, in to dobesedno, po mobilni
aplikaciji povabil na pogovor ter nam že vnaprej zabičal, naj uživamo
manj maščob in več beljakovin in mineralov. Prejela jih bo tudi
zavarovalnica, ki nam bo določila letno premijo glede na način
prehranjevanja, podobno kot bo ta znesek določala s pomočjo pametnih ur
in drugih naprav, ki bodo spremljale in merile naše dnevne aktivnosti.
Dostopni ne bodo le naši podatki, temveč tudi podoba. V stranišče bo
namreč vgrajena kamera, ki nas bo posnela med uriniranjem ali odvajanjem
blata. Prizor si bodo v živo ogledali fetišisti, ki jih vzburjajo
tovrstne dejavnosti -- in teh že zdaj ni malo. V Južni Koreji policija
vsako leto obravnava na tisoče primerov, ko neznanci v školjke javnih
stranišč nastavijo kamere. Velika večina žrtev je žensk, zalezujejo pa
jih povečini moški. Varuhi reda priznavajo, da večine tistih, ki
nastavljajo kamere in se naslajajo ob sanitarnih posnetkih, nikdar ne
odkrijejo, in to navkljub »straniščnim patruljam«, ki so jih uvedli za
preverjanje javnih toaletnih prostorov. Južnokorejska policija vsako let
odkrije več prekrškov, povezanih z nezakonitim snemanjem v intimnih
situacijah, od leta 2011 do 2017 se je število primerov početverilo
([Spletni vir 50](https://edition.cnn.com/2018/09/06/asia/south-korea-spy-cams-toilet-intl/index.html)).

Kar je zdaj nezakonit in nespodoben poseg v tujo intimo, bi lahko v
prihodnosti postalo običajno, normalno in sprejemljivo dejanje. Meje
zasebnosti se bodo namreč vse bolj razblinjale, razdali jo bomo do
zadnjega kotička. Senzorji, kamere in mikrofoni, ki jih bomo ves čas
nosili s sabo, bodo zapisovali in samodejno odpošiljali podatke o tem,
kje in koliko se gibljemo, s kom se srečujemo, kaj jemo in pijemo, kako
vozimo, kdaj hodimo spat, kako pogosto uriniramo itn. Vse dejavnosti
posameznikov in skupnosti bodo kvantificirane, kar bo podjetjem olajšalo
oglaševanje in prodajo. Ljudem bodo lahko ponudila natanko tisto, kar
potrebujejo, in sicer v zameno za brezplačno navigacijo, dostop do
spletnih omrežij in elektronske pošte ter podobne nagrade.

Drugi scenarij je bolj optimističen. Ljudje se bomo zaradi vse bolj
grobih posegov v zasebnost začeli zavedati številnih pogledov, ki z vseh
strani prežijo na nas, in to tudi takrat, ko to najmanj pričakujemo.
Lastne podatke bomo začeli bolje varovati, svoje podobe pa ne bomo več
nepremišljeno postavljali na ogled. Pred nedovoljenim snemanjem bomo
dosledno ščitili svoje otroke in jim omogočili, da se ob polnoletnosti
sami odločijo, ali želijo objavljati svoje mladostniške fotografije in
jih širiti po omrežjih. Demokratične države in meddržavne zveze, kakršna
je Evropska unija, bodo v tej različici prihodnosti postavile čvrste
pravne branike pred plenilskimi podjetji, ki kopičijo podatke o navadah
ljudi. Splošna uredba o varstvu podatkov, poznana pod kratico GDPR, bo
postala temelj za novo družbo. V njej bo skrivno kukanje izza vogalov
strogo prepovedano. Tistih, ki bodo kljub temu skrivaj pogledovali k
drugim, seveda ne bo kaznoval bog, ki je oslepil radovednega Toma, ko je
oprezal za razgaljeno Godivo, temveč bo namesto njega ukrepala državna
ali mednarodna policija, sodišče pa bo poskrbelo za izjemno stroge
kazni. Evropskemu zgledu bodo sledili v Združenih državah Amerike in
naposled obrzdali podjetja, kakršna so Google, Facebook in Amazon, ki
posegajo v zasebnost ljudi, razgaljajo njihov vsakdanjik in analizirajo
njihove navade. Do spremembe bo čez čas prišlo celo na Kitajskem, kjer
se bodo državljani naposled uprli vsevidnemu očesu digitalnega Velikega
Brata, razbili svoje mobilnike, sklatili kamere, razmeščene po mestih in
vaseh, ter nehali uporabljati družbena omrežja, namenjena nadziranju in
družbenemu razvrščanju. Globalna revolucija, ki bo posamezniku povrnila
dostojanstvo in pravico do zasebnosti, bo pljusknila do najbolj
oddaljenih kotičkov sveta, njen zadnji val pa bo odplaknil še zadnje
totalitarne in lažno demokratične režime, na primer tiste v Severni
Koreji, Savdski Arabiji in Singapurju, ki utemeljujejo svoj obstoj na
nadzorovanju in kaznovanju.

Še tretji scenarij. V njem se bodo ljudje začeli zavedati, da sta
zasebnost in vidnost dejansko dobrini, s katerima lahko v prevladujočem
gospodarskem sistemu, torej kapitalizmu, uspešno trgujemo. Na spletu bo
nastala mednarodna borza, na kateri bo kdor koli za primerno ceno lahko
ponudil na ogled svoje zasebne trenutke in omogočil napravam, ki
spremljajo gibanje, da osebne podatke posredujejo najboljšemu ponudniku,
od katerega bo morda nekoč prejel oglasno sporočilo. Podobno, kakor se
bo dalo vidnost prodati, bo mogoče zasebnost kupiti. Tisti, ki si jo
bodo lahko privoščili, bodo s primernim plačilom napravam omejili, da
kukajo v njihove domove, in preprečili amaterskim vohunom, da z droni
letajo nad strehami njihovih domovanj ter snemajo, kako domačini na vrtu
pripravljajo meso na žaru. V globalni skupnosti se bo sčasoma ustvarila
razlika med tistimi, ki si zasebnost lahko privoščijo, in drugimi, ki
jim je skoraj nedostopna. Sodobna aristokracija bo obvladovala podatke o
sebi in jih delila le na lastno željo -- ali pa jih prodala za visoko
ceno. Plebejci brez sredstev in posledično brez informacijskih zatočišč
se bodo znašli pod stalnim nadzorom. Biti viden bo zanje nekaj povsem
normalnega, postalo bo del njihove identitete. Med ekstremoma bo ostala
velika skupina državljanov, ki bodo bolj ali manj vidni. Skritost in
odkritost bosta odvisni od gmotnih zmožnosti in potreb ustanov, podjetij
in posameznikov, ki jim bodo na ogled tuja življenja. V tej različici
prihodnosti odnos do vidnosti in zasebnosti ne bo povsod enak -- kakor
že zdaj v bistvu ni. Nanj bodo še bolj kot danes vplivale politične in
družbeno-ekonomske razmere, odvisen pa bo tudi od prevladujočih navad v
določenem kulturnem okolju in od bruto domačega proizvoda na prebivalca.
V najpremožnejših državah si bodo privoščili več miru in zasebnosti,
najrevnejše države in ljudi pa bo zelo poceni gledal ves svet --
podobno, kakor je nekoč vse gledal bog.

### Poslednje razkritje

Pisanje sem začel s priznanjem, da sem nekoč verjel v boga. Za konec naj
priznam še nekaj, namreč, zakaj sem sploh napisal to knjigo.

Vodila me je zamisel, da bo nastalo delo, ki ne bo namenjeno in
dosegljivo zgolj znanstvenikom, temveč tudi širšemu občinstvu. Preprost
in hkrati enigmatičen naslov sem izbral namenoma, da bi pritegnil širok
krog bralcev. Želim namreč, da knjigo berejo vsi, da po spletu
komentirajo vsebino, da premišljajo o pikantnih podrobnostih o spletni
pornografiji, ki sem jih vtkal v besedilo, in da se zabavajo ob opisih
instantnih zvezdnikov. Rad bi seveda, da o knjigi razpravljajo tudi
raziskovalci in znanstveniki ter presodijo, ali je delo dovolj
znanstveno in pomembno z raziskovalnega vidika ali je pa vendarle
prepoljudno, da bi ga jemali resno. Izjemno me bo veselilo, če bodo
besedilo prebrali moji znanci, posebej tisti, ki jih zalezujem po
Facebooku in LinkedInu, jim sledim po Twitterju in katerih fotografije
občudujem na Instagramu. Najbolj pa bom vesel, če bodo knjigo odprli
moji prijatelji in sorodniki. Želim, da me ob branju spoznajo v globine
in da se jim pokažem, kakšen sem v resnici.

Knjigo sem, skratka, napisal, da bi bil vidnejši, bolj poznan in slaven.
Že zdaj, ko tole pišem, si zamišljam, kako v soju žarometov stojim na
odru mogočne dvorane in stotinam ali celo tisočim poslušalcev berem
stran za stranjo in s svojimi besedami skoraj hipnotiziram občinstvo. Ko
končam z branjem in zaprem knjigo, nastane kratek predah, ki traja
sekundo, dve, nato pa se zasliši gromek aplavz, ki traja in traja.
Občinstvo v nekem trenutku kot na ukaz vstane in začne ritmično
ploskati, kakor da stoji pred njimi severnokorejski predsednik. S
pogledom ošinem vsak kotiček dvorane, srečati želim vse oči, ki
občudujoče zrejo vame. Roke razširim visoko v zrak, kakor bi hotel
objeti vsakogar, ki me je prišel poslušat. Občinstvo takrat podivja,
vzklikati začnejo moje ime ... »Vsi me gledajo,« si mislim in se
nenadoma zavem: Jaz sem bog. Da, jaz sem bog!

Predramim se in pogledam okoli sebe. Nikjer nikogar. Zazrem se v kamero
prenosnega računalnika. Me sploh kdo vidi? Pogledam na Facebook.
Nobenega novega všečka.

## ZAHVALE

V knjigi sem predstavil številne teme: od instantnih zvezdnikov in
tehnološkega nadzora do spletnih omrežij in selfijev. Obravnaval sem jih
ob svojih raziskavah v različnih programih in projektih, ki jih je iz
državnega proračuna sofinancirala Javna agencija za raziskovalno
dejavnost Republike Slovenije: *Slovenske identitete v evropskem in
svetovnem kontekstu* (P6--0187), *Etnološke in folkloristične raziskave
kulturnih prostorov in praks* (P6--0088), *Primerjalna analiza
konstruiranja in redefiniranja prostorskih konceptov v procesih
slovenske integracije v nadnacionalne okvire* (J6--0374), *Primerjalna
analiza slovenske antropologije v evropskem raziskovalnem prostoru:
Preteklost, sedanjost in prihodnost* (J6--2273), *Junaki in slavne
osebnosti v Sloveniji in Srednji Evropi* (J6--5558) in *DriveGreen:
Razvoj aplikacije za spodbujanje eko-vožnje pri prehodu v nizkoogljično
družbo* (L7--6858). Raziskavo, kako uporaba novih tehnologij spreminja
ravnanje in navade ljudi, nadaljujem v raziskovalnem projektu *Nevidno
življenje odpadkov: Razvoj etnografsko utemeljene rešitve za upravljanje
z odpadki v gospodinjstvih* (L6--9364).

Nekatere vsebine, obravnavane v besedilu, sem že predstavil v različnih
publikacijah. O tehnologijah, ki vplivajo na način življenja in
mišljenja v panoptični družbi sem razpravljal v *Etnologu* (Podjed
2011), o spletnih omrežjih, ki oznanjajo konec prostorske paradigme, sem
pisal v poglavju knjige *Ustvarjanje prostorov* (Podjed 2010), o
instantnih zvezdnikih in zvezdnicah pa sem prispevke objavil v *Glasniku
Slovenskega etnološkega društva* (Podjed 2012), knjigi *Heroji in slavne
osebnosti na Slovenskem* (Podjed 2013) in reviji *Traditiones* (Podjed
2016), kjer sem pisal tudi o »pridnosti« med vožnjo pod nadzorom (Podjed
2014). Predsednikov profil na Instagramu sva pregledala z Ajdo Pretnar
in analizo objavila v zborniku konference *Jezikovne tehnologije in
digitalna humanistika* (Podjed in Pretnar 2018), o razstavljanju teles
pa sva v *Glasniku Slovenskega etnološkega društva* in *Ethnologie
française* pisala z Alenko Bartulović (Bartulović in Podjed 2008; Podjed
in Bartulović 2012).

Med nastajanjem knjige so name vplivali številni avtorji, ki sem jih
navedel večinoma sproti, za nekatere pa sem pozneje ugotovil, da v
besedilu sploh niso omenjeni, čeprav bi morali biti. Med njimi so
najpomembnejši trije. Prvi je Andrew Keen, ki je v knjigi Digitalna
vrtoglavica (*Digital Vertigo*, 2012) med drugim opisal, kako je obiskal
vitrino, v kateri so shranjeni posmrtni ostanki Jeremyja Benthama,
predvsem pa je pojasnil, zakaj smo zaradi digitalnih pripomočkov postali
bolj osamljeni, namesto da bi bili bolj povezani. Drugi je Hal
Niedzviecki, ki je v knjigi Kukalni dnevniki (*The Peep Diaries*, 2009)
opisal, kako so tehnologije, ki omogočajo opazovanje in razkazovanje,
preoblikovale vsakdanje življenje množice ljudi po svetu, svet pa
spremenile v velikansko erotično predstavo, ki ji pravijo *peep show*.
Tretje pomembno delo, SuperVizija (*SuperVision*, 2013), sta napisala
John Gilliom in Torin Monahan in v njem na številnih primerih -- od
kamer in prenosnih telefonov do plačilnih kartic -- predstavila, kako
lahko sodobno tehnološko nadzorovanje vpliva na vedenje ljudi.

Zahvaljujem se vsem, ki so prebrali besedilo pred njegovo zadnjo
različico in ga pomagali z vprašanji in mnenji zboljšati, nekateri med
njimi pa so pripravili še komentarje, ki spremljajo knjigo med bralce.
To so Nataša Briški, Vuk Ćosić, Jurij Fikfak, Meta Gorup, Vanja Huzjan,
Nataša Koražija, Daša Ličen, Jernej Mlekuž, Rajko Muršič, Matej
Praprotnik, Aljoša Pužar, Gregor Stamejčič - Grizli, Marcel Štefančič
jr., Agata Tomažič in Jelka Zupanič. Urednici Ingrid Slavec Gradišnik se
najlepše zahvaljujem, da je besedilo temeljito prebrala in ga pomagala
izboljšati tudi z jezikovne strani. Alešu Pogačniku, vodji in glavnemu
uredniku Založbe ZRC, pa hvala, ker je poskrbel, da je knjiga izšla.

Na koncu iskrena hvala mojim, za katere se trudim biti viden in ki jih
najraje vidim: Petru, Gregorju in Marku Podjedu in Sari Arko.

## SPREMNA BESEDA: Lenart J. Kučić, Pot v totalitarizem je tlakovana z všečki

Pred več kot desetimi leti so v modni svetovalnici britanskega dnevnika
*The Guardian* odgovarjali na vprašanje, kako se obleči za Facebook.
»Končno sem se pridružila Facebooku,« je povedala bralka Lauren. »A sem
se znašla v hudi modni zadregi. Kako naj se oblečem za svojo profilno
fotografijo? Naj sledim svojemu odštekanemu modnemu slogu ali mi
priporočate kaj bolj umirjenega?«

Odgovora se ne spomnim več, toda nekaj mesecev pozneje sem na srečanju
novomedijskih podjetnikov izvedel, da sta londonska študenta -- ameriški
novinarski fotograf in modna oblikovalka -- prav v Laurenini zadregi
zaslutila rešitev svojih težav. Padec vrednosti ameriškega dolarja jima
je v preteklih nekaj mesecih zelo oklestil študentska kredita, ki sta
zaradi visokih londonskih cen skopnela že pred koncem prvega semestra.
Vedela sta, da si bosta morala do pomladi poiskati delo, če bosta hotela
ostati v Evropi. Kaj pa, ko bi združila znanje in upala, da je na spletu
še dovolj podobnih modnih zadreg?

Uredila sta si manjši fotografski studio. Študijski kolega je postavil
spletno stran, na voljo sta imela tudi skladišče z oblekami preteklih
študentskih modnih revij. Storitev je bila preprosta: fotografiramo za
družabna omrežja. Potrebujete resno, zabavno, elegantno ali
ekstravagantno fotografijo? Se ne znate odločiti in vam mi izberemo
pravo podobo? Čez nekaj mesecev nista več razmišljala o kreditu, toda
študija tisto leto nista končala, saj sta imela preveč dela s
fotografiranjem in modnim svetovanjem. Sprva sta se specializirala za
Facebook, nato sta v ponudbo dodala še druga družabna omrežja: za
iskalce službe, zmenkarske platforme in osebne predstavitve.

Pri delu sta se morala najprej prilagoditi precej drugačni fotografski
psihologiji. Tradicionalni portretni fotograf je moral pravilno
ugotoviti, s kakšno podobno bo zadovoljen naročnik -- na kateri
fotografiji si bo najbolj všeč. Pri tem si je lahko pomagal s pogovorom
in skupnim pregledovanjem preskusnih fotografij, ki so razkrile
pričakovanja portretirane osebe. Ta niso bila odvisna samo od okusa,
temveč tudi od spola, starosti, družbenega položaja, poklica in vloge,
ki jo je uprizarjal posameznik. Fotografija je morala utrjevati to vlogo
in dober portretni fotograf jo je znal uprizoriti.

»Fotografiranje za Facebook« je bilo drugačno. Sprva se je zdelo, da je
družabno omrežje predvsem spletna preslikava analognega predhodnika --
šolskega zbornika s fotografijami in opisi, ki so ga ob koncu letnika
prejeli sošolci in sošolke. Takšne so bile tudi profilne fotografije na
Facebooku. Uporabniki so objavljali, kar so pač imeli: podobe iz
družinskih albumov, portrete iz osebnih dokumentov, izrezke iz
skupinskih fotografij, simbolne podobe in ilustracije ali, če so imeli
srečo, nekoliko boljše posnetke, ki jih je posnel kolega s »pravim«
fotoaparatom. Toda digitalni zborniki so ponujali možnost, ki je zelo
hitro postala najpomembnejše merilo za novi družbeni status: števec
elektronskih prijateljev in možnost všečkanja objav.

### Uredniki lastnega tabloida

V knjigi Zasvojeni (*Hooked,* 2014) je ameriški publicist in poznavalec
internetne industrije Nir Eyal pojasnil, da so se snovalci družabnih
omrežij zgledovali po igrah na srečo. Igralni avtomati in druge igre na
srečo morajo igralcu ponuditi ravno pravo razmerje med nagradami,
naključjem, ugodjem in frustracijo, da težko prekinejo igro. Igralnice
imajo za takšno pogojevanje ekonomski interes, saj jim vsaka dodatna
minuta za igralnim avtomatom ali mizo povečuje dohodek. Podobno načelo
upoštevajo računalniške igre in elektronska družabna omrežja, ki
uporabniško pozornost (»angažiranost«) preprodajajo oglaševalcem.
Poiskati morajo načine, s katerimi bodo »igralce« čim dlje obdržali pred
elektronskimi zasloni in jih prepričali, da se vedno znova vrnejo.

S preskušanjem uporabniškega vedenja so ugotovili, da javno viden števec
prijateljev (že poimenovanje vseh elektronskih stikov za »prijatelje« ni
naključno) spodbuja pridobivanje novih prijateljev. To pomeni tako
hitrejše in manj premišljeno dodajanje novih stikov -- oseb, ki jih niti
zares ne poznamo -- kot tudi vedenje, zaradi katerega nas v svoje
sezname dodajajo drugi. Pri tem ima zelo pomembno vlogo všečkanje, saj z
všečkanjem tujih objav povečujemo verjetnost, da bomo sprejeti v njihovo
omrežje, in hkrati možnost, da bomo tudi sami uživali v nagradi, ki jo
prinese tuja pozornost. Če bi se pred dvajsetimi leti vsakih nekaj minut
oglasili na pošti in vprašali, ali nas čaka kaka nova pošiljka, bi nas
imeli za nore, ugotavlja Eyal. Če vsakih nekaj minut preverimo dogajanje
na družabnih aplikacijah, je to postala nova normalnost, ki pa ni brez
posledic.

Londonska študenta sta kmalu ugotovila, da za njune naročnike ni
pomembno predvsem lastno zadovoljstvo s fotografijami, temveč odzivi, ki
jih je objava sprožila na družabnem omrežju. Je prejela dovolj pohvalnih
komentarjev in všečkov? Je pritegnila nove prijatelje? Jo je pohvalil
ali pograjal kak vplivnik -- oseba z višjim statusom in razvejenim
družabnim omrežjem? Zato sta se problema lotila podatkovno. Sledila sta
spletnim objavam fotografij, ki sta jih posnela, in za vsako izračunala
»uspešnostni indeks«. Na vseh družabnih omrežjih in fotografskih
knjižnicah sta iskala in analizirala najbolj deljene, komentirane in
priljubljene fotografije, da bi morda našla pravi recept za idealno
družabno fotografijo.

Ugotovila sta, da imajo najbolj komentirane fotografije nekatere podobne
sestavine. Mogoče jih je razvrstiti v nekaj značilnih zvrsti, od
»zabavnih« (posnetih v šibki svetlobi in pogosto od zgoraj) in
»zasanjanih« (prevladujejo mehkejše barve in svetli toni) do
»avanturističnih« (šport in potovanja) in »romantičnih« (v paru).
Pozitivna čustva (nasmejani obrazi) so veliko privlačnejša od nevtralnih
podob, ekstrovertiran videz ima prednost pred umirjenim. A sta trčila ob
podobno oviro kot razvijalci algoritmov za iskanje glasbenih uspešnic.
Algoritmi znajo zelo dobro pokazati, zakaj je bila priljubljena skladba
priljubljena, saj v veliki večini uspešnic najdejo podobne prvine:
harmonije, ritme, prehode in razmerja med refreni. Precej manj uspešni
pa so poskusi ustvarjalcev in producentov, ki hočejo z algoritemsko
pomočjo in analizo preteklih skladb sestaviti novo uspešnico, ugotavlja
Christopher Steiner v knjigi Avtomatiziraj tole (*Automate This,* 2012).
Popularna glasba je postala zaradi uporabe algoritmov vse bolj
uniformirana, saj je začel velik del ustvarjalcev slediti enakim
pravilom všečnosti. To pa velja tudi za fotografije (in fotografe) na
družabnih omrežjih.

Dodajanje povratne zanke -- števcev, komentarjev in všečkov -- je na
družabne platforme vplivalo precej drugače, kakor so upali in verjeli
zgodnji teoretiki interneta. Neskončne možnosti objav in osebnega
izražanja, ki jih ponujajo blogi in osebni profili, v resnici niso tako
neskončne. Tim Wu v knjigi Trgovci s pozornostjo (*The Attention
Merchants,* 2016) pojasnjuje, da morajo lastniki družabnih platform
upoštevati enaka pravila industrije pozornosti kot pred njimi lastniki
množičnih medijev in oglaševalskih agencij. Če so hotela komercialna
medijska podjetja preprodajati pozornost oglaševalcem, so morala
pritegniti čim večje občinstvo v demografskih skupinah z največjo
porabniško močjo. Zato so brez vsakršne cenzure ali zunanjega ukaza
večinoma ponudila podobno razmerje zabavnega, šokantnega in
strašljivega, iz česar so zrasli tabloidi -- tiskani in pozneje
televizijski --, ali, drugače rečeno, sredinskega in očiščenega vsakršne
skrajnosti, ki bi lahko odvrnila porabnike.

Spletne platforme so od medijskih podjetij prevzele poslovni model in
glavni vir dohodkov -- oglase, vendar s pomembno razliko. Večine vsebin
niso prispevali plačani profesionalci, torej uredniki, novinarji in
publicisti, temveč uporabniki družabnih omrežij. Zato so uspešna spletna
podjetja postopoma razvila sisteme spodbud in omejitev, ki so usmerjali
uporabniško vedenje v oglaševalcem prijazne načine. Uporabniki
Facebooka, Snapchata, Instagrama in drugih družabnih omrežij se zelo
hitro naučijo, katere objave jim prinesejo večji družabni izkupiček.
Podobno kot lastniki elektronskih platform tudi oni merijo uspešnost
objav, odstranijo manj uspešne vsebine in ponudijo več tistega, kar
prinaša nagrado. Enakim pravilom sledijo spletni iskalniki in oglasni
algoritmi, ki pomembnost določene objave ovrednotijo predvsem z njeno
zmožnostjo, da spodbuja odzive uporabnikov. Bolj deljene, komentirane in
všečkane vsebine imajo prednost pred tistimi, ki pritegnejo manj
pozornosti uporabnikov, ne glede na vsebino. Tudi na spletu so se
razvili zelo podobni žanri kot v komercialnih medijih. Namesto
državljanskega novinarstva in debatnih idealov starogrške *agora* sta
prevladali tabloidnost in utrjevanje porabniškega družbenega reda, ki
jih brezplačno soustvarjajo uporabniki -- in hkrati porabniki --
spletnih platform.

### Ujetniki mehurčka

Idealistično obdobje spletnih študij so zato nadomestili precej bolj
realistični, kritični ali pesimistični pogledi, ki jih v knjigi *Videni*
povzema opazovalec in hkrati udeleženec elektronskih družbenih fenomenov
Dan Podjed.

Ker se družabni algoritmi učijo iz preteklega uporabniškega obnašanja in
nam skušajo »ustreči«, nas neopazno zapirajo v »mnenjske mehurčke«, kjer
nas obdajo z znanim in predvidljivim. Ali pa nas, nasprotno, obkrožijo z
enako mislečimi, kar lahko radikalizira izolirane posameznike in krepi
teorije zarote; pojav, ki ga je med prvimi opisal Eli Pariser v knjigi
Filtrirni mehurček (*The Filter Bubble,* 2011). Nenehna elektronska
povezanost in poudarjenost nista povečali vidnosti in bližine, ampak
imata pogosto nasproten učinek -- odtujenost in osamljenost. Življenje
na Facebooku in drugih družabnih omrežjih je zato vse bolj podobno
neskončni resničnostni oddaji, kjer je vsaka objava neizprosna bitka za
košček pozornosti, primerjanje in strah pred izgubo pridobljenega
družbenega statusa.

Takšna izguba ima za posameznika negativne psihološke učinke, saj
povzroča stres, zbuja tesnobo in povzroči negativno samopodobo. Toda
načrtno izkoriščanje človeške potrebe po razkazovanju in nagradah nima
samo psiholoških posledic. Spletni oder, na katerem posamezniki igrajo
svoje družbene vloge, je predvsem velikansko zbirališče podatkov, je
laboratorij, v katerem smo vsi opazovanci.

Za ponazoritev spletne vidnosti nista več primerni prispodobi, ki so jih
uporabili ustvarjalci nemškega filma *Življenje drugih* (2006), ko so
predstavili delo anonimnega uslužbenca nekdanje vzhodnonemške varnostne
službe Stasi -- posameznika, ki z mikrofoni in kamerami spremlja vsako
besedo oporečniškega para, ali podoba popolnega zapora, panoptika, ki ga
je v 18. stoletju predvidel britanski filozof Jeremy Bentham in pozneje
v romanu *1984* nadgradil George Orwell. Oba sta domnevala, da je
občutek nenehne vidnosti najučinkovitejša oblika nadzora, pri katerem
sploh ne potrebujemo več dejanskih zaporniških paznikov ali človeških
tajnih agentov, ki v avtoritarnih režimih preganjajo problematične
posameznike. Živela sta v časih, ko si še noben režim ni mogel
privoščiti toliko nadzorovalcev, kolikor je bilo nadzorovancev, zato sta
za uresničitev družbe nadzora potrebovala utvaro nenehnega nadzora, v
katero so verjeli nadzorovani. Vendar si je danes že mogoče
predstavljati prihodnost brez takšne omejitve.

Velika številka je vsota vseh atomov v vesolju, mi je spomladi 2016 v
pogovoru povedal nekdanji tehnični direktor ameriške nacionalne
varnostne agencije NSA Bill Binney in dodal, da je osem milijard
Zemljanov za računske zmožnosti današnjih računalnikov razmeroma majhna
podatkovna zbirka. Tudi če zapišemo in analiziramo prav vsa sporočila,
klice, lokacije, posnetke, spletna iskanja in elektronske interakcije
omreženih posameznikov, še nismo dosegli tehničnih zmogljivosti
računskih strojev, ki zmorejo s pomočjo strojnega učenja in algoritmov
vse učinkoviteje analizirati veliko podatkovje. To pomeni, da je postala
tehnično in operativno uresničljiva tudi dejanska družba nadzora.

Bo tudi uresničena?

Veliko podatkovje in strojno učenje, ki ga pogosto uporabljamo kot
sopomenko za umetno inteligenco, je mogoče primerjati z dvema preteklima
iznajdbama, ki sta popolnoma spremenili zgodovino znanosti in človeške
vednosti -- s teleskopom in z mikroskopom. Prvi je približal svetove, ki
so preveč oddaljeni za človeška čutila, drugi je razkril premajhne. Oba
sta zahtevala drugačno razlago sveta in morda bodo imela podoben učinek
tudi orodja, ki zmorejo celotno družbo opisati kot preplet podatkovnih
točk in njihovih interakcij. Strojni pogled namreč ne sestavljajo samo
izjemno natančna tipala, ki lahko skoraj z roba vesolja preberejo drobno
pisavo, spoznajo obraze ali zaznajo drobne spremembe v temperaturi --
znanilce bolezni ali skrite človeške dejavnosti. Podatkovni
telemikroskopi omogočajo tudi spoznavanje, povezovanje in analizo
vzorcev, ki jih prej ni bilo mogoče zaznati.

### Gospodarji podatkovnega mikroskopa

Vsak uporabnik elektronskih komunikacijskih orodij pušča unikaten
podatkovni prstni odtis, je povedal Binney. Med milijardami Zemljanov ni
nobenega drugega posameznika, ki bi se ob enakem času zadrževal na istih
lokacijah kot jaz, ki bi imel v imenikih iste stike, ki bi redno
komuniciral z istimi osebami, ki bi na spletu iskal enake pojme, kupoval
enake izdelke in prebiral iste vsebine.

Nihče drug nima mojega prstnega odtisa, s katerim odklepam pametni
mobilnik, ali enakega obraza, kakor je objavljen na mojem družabnem
profilu. Stroji na zapestju, na mizi in v žepih preštevajo srčne utripe
in korake, poslušajo glasovne ukaze in zaznavajo razlike v govoru, ki
lahko opozarjajo na stres, vznemirjenost ali prve znake degenerativne
bolezni. Zbrani podatki bi lahko zelo koristili družboslovju, medicinski
diagnostiki, napovedovanju naravnih nesreč, sodstvu ali lovcem na
korupcijo in kriminal. Vendar imajo nekatere bistvene slabosti, zaradi
katerih utegnejo njihovi negativni družbeni učinki prevladati nad
pozitivnimi.

Prva je izjemno veliko nesorazmerje med opazovalci in opazovanimi. Za
omrežno ekonomijo in strojno učenje je najpomembnejša velikost. Več
podatkov omogoča uspešnejše učenje algoritmov in natančnejše rezultate.
Največ podatkov pa so zbrale nacionalne države in velika zasebna
podjetja, ki so pridobila monopolne ali močno prevladujoče tržne
položaje v digitalni ekonomiji: Google, Amazon, Facebook, Apple,
Microsoft in drugi. Ti podatki niso javna dobrina, ki bi bila dostopna
vsem. Države jih hranijo zaradi strateških in varnostnih razlogov,
korporacije jih skrivajo za poslovnimi skrivnostmi in varujejo kot
zasebno lastnino. To hkrati povečuje moč lastnikov podatkov in jih
varuje pred morebitnimi tekmeci, saj je postala cena vstopa v podatkovno
ekonomijo izjemno visoka.

Pri razvoju umetne inteligence bo skoraj nemogoče tekmovati z Googlom,
ki je na računalniške strežnike shranil skoraj celoten splet,
digitaliziral knjige, zbral velik del človeške pisne komunikacije (v
medijih, blogih in elektronski pošti), izdelal natančne zemljevide
celotnega planeta in se z operacijskim sistemom Android naselil na
večini pametnih mobilnikov. Le države z velikim obveščevalnim proračunom
in dolgo vohunsko tradicijo zmorejo ustanoviti in financirati spletne
agencije z več deset tisoč zaposlenimi, ki po zgledu Rusije in Kitajske
pregledujejo vsebine na spletu in izvajajo propagandne kampanje, s
katerimi skušajo vplivati na politične razmere po svetu. Samo največje
politične stranke si lahko privoščijo zelo drage storitve analitskih
družb, ki si prizadevajo, da z analizami družabnih omrežij, porabniških
podatkov in osebnostnih vzorcev volivcev usmerjajo kampanjo ter
zboljšajo volilni rezultat. Najmočnejša podatkovna orodja in umetna
inteligenca bodo zato -- podobno kot nekoč jedrske konice -- dosegljiva
samo velesilam.

Takšna asimetrija moči morda pomeni konec demokracije, meni izraelski
zgodovinar Noah Yuval Harari, ki je v zbirki esejev z naslovom 21 lekcij
za 21. stoletje (*21 Lessons for the 21^st^ Century,* 2018) premišljal
tudi o razmerju med informacijsko tehnologijo in totalitarizmom.
Trditve, da nas družabna omrežja morda že poznajo bolje, kakor se
poznamo sami, je treba razumeti dobesedno. Naši digitalni prstni odtisi
razkrivajo vse intimne podrobnosti, osebnostne lastnosti, strahove,
misli in čustvena stanja. Leta 2014 so morali pri Facebooku zaradi
javnih kritik prekiniti študijo, v kateri so ugotavljali psihološke
vplive izpostavljenosti določenim vsebinam, in ugotovili, da
prikazovanje negativnih vsebin dejansko vpliva na slabše počutje in
razpoloženje uporabnikov. Harari meni, da se bo natančnost takšnega
vplivanja z novimi podatki in analitičnimi orodji še izboljševala. To
lahko v prihodnosti prinese predvidevanje in oblikovanje človeških
odločitev, konec svobodne volje in s tem demokratičnega političnega
procesa.

Takšni scenariji niso omejeni samo na visokotehnološke avtokracije,
kakršni sta Singapur in Kitajska, kjer preskusno uvajajo sistem
družbenega točkovanja, ki bo iz vseh zbranih podatkov izračunaval
družbeno sprejemljivost vsakega državljana. Tudi v zahodnih demokracijah
je od komentarjev na družabnih omrežjih, objavljenih fotografij in
videov, lokacije in drugih podatkov vse bolj odvisno, na katero
fakulteto se bo posameznik vpisal, katero delo bo opravljal, koliko
kredita bo dobil, s kom bo šel na zmenek in kako visoko premijo
življenjskega zavarovanja bo plačeval. Toda teh podatkov večinoma ne
pregledujejo ljudje, temveč stroji, kar je druga velika slabost
nekritične uporabe podatkovnih telemikroskopov.

Države ne uvajajo informacijskih sistemov samo zaradi nadzora, ampak
tudi zaradi obljube večje učinkovitosti in prihrankov. Politiki se
odločajo za nakupe videonadzornih sistemov, da bi zmanjšali stroške za
policijo in druge človeške programe za zmanjševanje kriminala. A jih
nato zaupajo upravljavcem, ki hočejo prav tako zmanjšati stroške za
človeške zaposlene in jih nadomestiti z algoritmi. Ti so v praksi še
premalo natančni in jim ni mogoče zaupati pomembnih nalog. Najboljši
sistemi za prepoznavanje obrazov se zmotijo v najmanj nekaj odstotkih
primerov. Če takšen sistem namestimo na železniško postajo ali
letališče, kjer je vsak dan milijon potnikov, to pomeni več deset tisoč
napačnih prepoznav na dan, kar je povsem neuporabno za preganjanje
terorizma in organiziranega kriminala. Toda brez ustreznih varoval lahko
napačna strojna prepoznava naključnemu posamezniku zelo zagreni
življenje. Uvrsti ga na seznam teroristov ali celo posreduje vojaškemu
brezpilotnemu letalniku, ki ga bo prepoznal in razstrelil.

Odgovor na takšne pomisleke je vedno enak. Potrebujemo še več podatkov
in natančnejše algoritme, ki ne bodo delali napak.

Vse to kaže na dva možna scenarija za prihodnost. Prvega je v sklepu
knjige *Videni* predvidel tudi Dan Podjed. Vsemogočne elite bodo s
podatkovnimi orodji nadzorovale in obvladovale svet, a pri tem ne bodo
potrebovale represije ali uporabljale skoraj božjih moči, temveč se jim
bodo ljudje podredili prostovoljno: zaradi udobja, popustov in
narcistične potrebe po razkazovanju. V drugem bodo človeške usode
preračunavali stroji, ki jim bodo politiki, uradniki in menedžerji
postopoma prepustili večino odločanja ter jih s pomanjkljivimi podatki
programirali za kar največjo učinkovitost. Takšni prihodnosti izbiramo
vsakič, ko skušamo -- podobno kot nekoč Lauren -- z videzom pritegniti
kar največ odobravanja na Facebooku ali drugih družabnih omrežjih. Za
drugačne prihodnosti pa bo treba morda najprej postati manj družaben in
bolj neviden: obrniti razmerje med nadzorovalci in nadzorovanimi,
zahtevati dostop do podatkovnih orodij in nadzor nad njimi, si
prisvojiti lastništvo nad lastnimi podatki ter si prizadevati za pravico
do zasebnosti. In vztrajati, čeprav za takšne zahteve ni mogoče
pričakovati nagrad, prijateljstev ali všečkov -- ne na spletu ne v
družbi.

**\
**

## REFERENCE

### Literatura

Andrejevic, Mark. 2005. The Work of Watching One Another: Lateral
Surveillance, Risk, and Governance. *Surveillance and Society* 2 (4):
479--497.

Angwin, Julia. 2014. *Dragnet Nation: A Quest for Privacy, Security, and
Freedom in a World of Relentless Surveillance.* New York: Times Books.

Arendt, Hannah. 2007 (1963). *Eichmann v Jeruzalemu*. \[*Eichmann in
Jerusalem.*\] Ljubljana: Študentska založba.

Bartulović, Alenka in Dan Podjed. 2008. Razstavljeno telo. *Glasnik
Slovenskega etnološkega društva* 48 (1/2): 24--34.

Battelle, John. 2010 (2005). *Iskanje: Kako so Google in njegovi tekmeci
na novo napisali pravila posla in preoblikovali našo kulturo.* \[*The
Search: How Google and Its Rivals Rewrote the Rules of Business and
Transformed Our Culture.*\] Ljubljana: Pasadena.

Bentham, Jeremy. 1842. *Auto-Icon; or, Farther Uses of the Dead to the
Living: A Fragment.* (Neobjavljeno delo.)

Bentham, Jeremy. 1995 (1787). *The Panopticon Writings*. London: Verso.

Boorstin, Daniel J. 1992 (1961). *The Image: A Guide to Pseudo-Events in
America*. New York: Vintage Books.

Bourdieu, Pierre. 1986. The Forms of Capital. V: John G. Richardson
(ur.), *Handbook of Theory and Research for the Sociology of Education.*
New York: Greenwood, 241--258.

Bourrat, Pierrick, Nicolas Baumard in Ryan McKay. 2011. Surveillance
Clues Enhance Moral Condemnation. *Evolutionary Psychology* 9 (2):
193--199.

boyd, danah m. in Nicole B. Ellison. 2008. Social Network Sites:
Definition, History, and Scholarship. *Journal* *of Computer-Mediated
Communication* 13 (1): 210--230.

Božovič, Miran. 2000. *An Utterly Dark Spot: Gaze and Body in Early
Modern Philosophy.* Ann Arbor: The University of Michigan Press.

Brin, Sergey in Larry Page. 1998. The Anatomy of a Large-Scale
Hypertextual Web Search Engine. *Computer Networks and ISDN Systems* 30:
107--117.

Burgess, Jean in Joshua Green. 2009. *YouTube: Online Video and
Participatory Culture.* Cambridge in Malden: Polity.

Calvert, Clay. 2000. *Voyeur Nation: Media, Privacy, and Peering in
Modern Culture.* Boulder in Oxford: Westview Press.

Carr, Nicholas. 2009. *The Big Switch: Rewiring the World, from Edison
to Google.* New York in London: W. W. Norton & Company.

Castells, Manuel. 2003 (1996). *The Rise of Network Society.* Oxford:
Blackwell.

Cleland, John. 1970 (1748). *Fanny Hill: Spomini kurtizane.* \[*Fanny
Hill, or Memoirs of a Woman of Pleasure.*\] Koper: Lipa.

Cvirn, Janez idr. 1995. *Vodnik po zbirkah Pokrajinskega muzeja Celje*.
Celje: Pokrajinski muzej.

Debord, Guy. 1999 (1967). *Družba spektakla*. \[*La société du
spectacle.*\] Ljubljana: ŠOU, Študentska založba.

Dines, Gail. 2010. *Pornland: How Porn Has Hijacked Our Sexuality.*
Boston: Beacon Press.

Douglas, Mary. 1994. The Genuine Article. V: Stephen H. Riggins (ur.),
*The Socialness of Things: Essays on the Socio-Semiotics of Objects.*
Berlin in New York: Mouton de Gruyter, 9--22.

Drucker, Malka. 2002 (1991). *Frida Kahlo.* Ljubljana: Študentska
založba.

Eggers, Dave. 2014. *The Circle.* London: Penguin Books.

Emery, Nathan J. 2000. The Eyes Have It: The Neuroethology, Function and
Evolution of Social Gaze. *Neuroscience and Biobehavioral Reviews* 24:
581--604.

Eyal, Nir. 2014. *Hooked: How to Bulid Habit Forming Products.* London
itd.: Penguin.

Fahy, Thomas. 2007. One Night in Paris (Hilton): Wealth, Celebrity, and
the Politics of Humiliation. V: Ann C. Hall in Mardia J. Bishop (ur.),
*Pop-Porn: Pornography in American Culture*. Westport, CT, in London:
Praeger, 75--98.

Fernback, Jan. 2013. Sousveillance: Communities of Resistance to the
Surveillant Environment. *Telematics and Informatics* 30 (1): 11--21.

Foucault, Michel. 2004 (1975). *Nadzorovanje in kaznovanje: Nastanek
zapora.* \[*Surveiller et punir: Naissance de la prison.*\] Ljubljana:
Krtina.

Freud, Sigmund. 1986 (1919). *Das Unheimliche.* Ljubljana: Društvo za
teoretsko psihoanalizo.

Gallup, Gordon G. Jr. (idr.). 2003. The Human Penis as a Semen
Discplacement Device. *Evolution and Human Behavior* 24 (4): 277--289.

Gilliom, John in Torin Monahan. 2013. *SuperVision: An Introduction to
the Surveillance Society.* Chicago in London: The University of Chicago
Press.

Goffman, Erving. 2014 (1959). *Predstavljanje sebe v vsakdanjem
življenju.* \[*The Presentation of Self in Everyday Life.*\] Ljubljana:
Studia humanitatis.

Harkin, James. 2009. *Cyburbia: The Dangerous Idea That's Changing How
We Live and Who We Are.* London: Little Brown.

Haggerty, Kevin D. in Richard V. Ericson. 2000. The Surveillant
Assemblage. *British Journal of Sociology* 51 (4): 605--622.

Haley, Kevin J. in Daniel M. T. Fessler. 2005. Nobody's Watching?:
Subtle Cues Affect Generosity in an Anonymous Economic Game. *Evolution
and Human Behavior* 26: 245--256.

Harari, Noah Yuval. 2018. *21 Lessons for the 21^st^ Century.* New York:
Spiegel & Grau.

Hilton, Paris (z Merle Ginsberg). 2005. *Confessions of an Heiress.* New
York: Fireside.

Hirschfeld, Magnus. 1948. *Sexual Anomalies: The Origins, Nature, and
Treatment of Sexual Disorders*. New York: Emerson Books.

Humpreys, Lee. 2011. Who's Watching Whom?: A Study of Interactive
Technology and Surveillance. *Journal of Communication* 61 (4):
575--595.

Keen, Andrew. 2007. *The Cult of the Amateur: How Today's Internet Is
Killing Our Culture.* New York (itn.): Doubleday.

Keen, Andrew. 2012. *Digital Vertigo: How Today's Online Social
Revolution Is Dividing, Diminishing and Disorienting Us.* New York:
Martin Press.

Kirkpatrick, David. 2010. *The Facebook Effect: The Real Inside Story of
Mark Zuckerberg and the World's Fastest-Growing Company.* London: Virgin
Books.

Kundera, Milan. 1991 (1984). *Neznosna lahkost bivanja*. \[*Nesnesitelná
lehkost bytí.*\] Ljubljana: Mladinska knjiga.

Kundera, Milan. 1995 (1993). *Testaments Betrayed*. \[*Les Testaments
trahis.*\] New York; HarperCollins.

Lamba, Hemank idr. 2016. Me, Myself and My Killfie: Characterizing and
Preventing Selfie Deaths. *arXiv*:1611.01911v2.

Ley, David J. 2009. *Insatiable Wives: Women Who Stray and the Men Who
Love Them.* Plymouth: Rowman & Littlefield Publishers.

Linden, Sander van der. 2011. How the Illusion of Being Observed Can
Make You a Better Person. *Scientific American*. Dostopno na: <https://www.scientificamerican.com/article/how-the-illusion-of-being-observed-can-make-you-better-person/>

Lucas, Philip in Anne Sheeran. 2006. Asperger's Syndrome and the
Eccentricity and Genius of Jeremy Bentham. *Journal of Bentham Studies*
8: 1--37.

Mann, Steve. 2004. "Sousveillance": Inverse Surveillance in Multimedia
Imaging. V: *Proceedings MULTIMEDIA '04: Proceedings of the 12th Annual
ACM International Conference on Multimedia.* New York: ACM New York,
620--627.

Mann, Steve in Joseph Ferenbok. 2013. New Media and the Power Politics
of Sousveillance in a Surveillance-Dominated World. *Surveillance &
Society* 11 (1--2): 18--34.

Marwick, Alice in danah m. boyd. 2011. To See and Be Seen: Celebrity
Practice on Twitter. *Convergence* 17 (2): 139--158.

Mazières, Antoine idr. 2014. Deep Tags: Toward a Quantitative Analysis
of Online Pornography*. Porn Studies* 1 (1): 80--95.

McLuhan, Marshall. 1964. *Understanding Media: The Extensions of Man*.
London, New York in Toronto: McGraw-Hill.

Mead, George Herbert. 1997 (1934). *Um, sebstvo, družba.* \[*Mind, Self,
and Society.*\] Ljubljana: Krtina.

Menart, Janez. 1953. Jaz. V: Kajetan Kovič, Ciril Zlobec, Janez Menart
in Tone Pavček, *Pesmi štirih*. Ljubljana: Slovenski knjižni zavod.

Metzl, Jonathan. 2004. Voyeur Nation?: Changing Definitions of
Voyeurism, 1950--2004. *Harvard Review of Psychiatry* 12: 127--131.

Milgram, Stanley. 1967. The Small World Problem. *Psychology Today* 2:
60--67.

Milgram, Stanley. 1974. *Obedience to Authority: An Experimental View.*
London: Tavistock.

Miller, Daniel in Jolynna Sinanan. 2014. *Webcam.* Cambridge in Malden:
Polity.

Murko, Damjan in Marjanca Scheicher. 2009. *Srečen, ker sem moški.*
Tržič: Učila International.

Museal-Vereines. 1889. *Führer durch die Sammlungen des Localmuseums der
Stadt Cilli.* Celje: samozaložba.

Nettle, Daniel, Kenneth Nott in Melissa Bateson. 2012. 'Cycle Thieves,
We Are Watching You': Impact of a Simple Signage Intervention against
Bicycle Theft. *PLoS ONE* 7 (12): e51738.

Niedzviecki, Hal. 2009. *The Peep Diaries: How We're Learning to Love
Watching Ourselves and Our Neighbors.* San Francisco: City Light Books.

Nippert-Eng, Christena. 2010. *Islands of Privacy.* Chicago: University
of Chicago Press.

Ogas, Ogi in Sai Gaddam. 2012. *A Billion Wicked Thoughts: What the
Internet Tells Us About Sexual Relationships.* New York (itn): Dutton
(Penguin).

Orwell, George. 2004 (1949). *1984*. Ljubljana: Mladinska knjiga.

Pariser, Eli. 2011. *The Filter Bubble: What the Internet Is Hiding from
You.* London itd.: Penguin Press.

Peakman, Julie. 2013. *The Pleasure's All Mine: A History of Perverse
Sex.* London: Reaktion Books.

Peattie, Lisa. 1984. Normalizing the Unthinkable. *Bulletin of the
Atomic Scientists* 40 (3): 32--36.

Podjed, Dan. 2010. Omreženi prostori: Facebook kot znanilec vzpona
omrežij in zatona prostorske paradigme. V: Mirjam Mencej in Dan Podjed
(ur.), *Ustvarjanje prostorov.* Ljubljana, Praga, Bratislava in Krakov:
Znanstvena založba Filozofske fakultete, Filozofická fakulta Univerzita
Karlova, Filozofická fakulta Univerzita Komenského, Wydział Filologiczny
Uniwersytetu Jagiellońskiego, 133--161.

Podjed, Dan. 2011. Google vas gleda: Način življenja in mišljenja v
panoptični družbi. *Etnolog* 21: 17--34.

Podjed, Dan. 2012. Slovenske instant zvezde: Ustvarjanje in ohranjanje
slave po svetovnem spletu. *Glasnik Slovenskega etnološkega društva* 52
(1--2): 72--81.

Podjed, Dan. 2013. Konec zgodovine Vélikih Mož?: Samopromocijske
strategije instant zvezde Urške Hočevar Čepin in njihov odsev v
politiki. V: Božidar Jezernik (ur.), *Heroji in slavne osebnosti na
Slovenskem*. Ljubljana: Znanstvena založba Filozofske fakultete,
151--172.

Podjed, Dan. 2014. Being Seen, Being Good: How Observation Influences
Driving Habits. *Traditiones* 43 (3): 115--123.

Podjed, Dan. 2016. "We Don't Need Another Hero!": The Importance of
Celebrities in the Post-Truth Era = »Ne potrebujemo še enega junaka!«:
Pomen slavnih osebnosti v času poresnice. *Traditiones* 45 (1): 7--20.

Podjed, Dan in Alenka Bartulović. 2012. L'exposition des restes humains
dans les musées slovènes: Un problème éthnique. *Ethnologie française*
42 (2): 271--280.

Podjed, Dan idr. 2013. Telematics Surveillance as a Solution to the
Global Tragedy of the Commons. V: *ISEP 2013: 21^st^ International
Symposium on Electronics in Transport (Conference Proceedings),* 23--26.

Podjed, Dan in Ajda Pretnar. 2018. Samopromocija na Instagramu: Primer
predsednikovega profila. V: Darja Fišer in Andrej Pančur (ur.), *Zbornik
konference Jezikovne tehnologije in digitalna humanistika.* Ljubljana:
Znanstvena založba Filozofske fakultete v Ljubljani, 221--226.

Pogačar, Martin. 2016. *Fičko po Jugoslaviji: Zvezda domačega
avtomobilizma med cestami in spomini.* Ljubljana: Založba ZRC.

Powers, William. 2010. *Hamlet's Blackberry: A Practical Philosophy for
Building a Good Life in the Digital Age.* New York: HarperCollins.

Rheingold, Howard. 2004 (2003). *Ne-vidne množice: Horizontalne združbe,
trenutne skupnosti in mobilna plemena.* \[*Smart Mobs: The Next Social
Revolution.*\] Ljubljana: Mobitel.

Rogers, Mary F. 1999. *Barbie Culture.* London, Thousand Oaks in New
Delhi: SAGE Publications.

Rojek, Chris. 2001. *Celebrity*. London: Reaktion Books.

Rousseau, Jean-Jacques. 2017 (1762). *Družbena pogodba;* *Razprava o
izvoru in temeljih neenakosti med ljudmi.* \[*Du contrat social; ou
Principes du droit politique.*\] Ljubljana: Krtina.

Rosenberg, Tina. 2011. *Join the Club: How Peer Pressure Can Help
Transform the World.* London: Icon Books.

Rosenberg, Tina. 2013. Harnesing Positive Peer Pressure to Create
Altruism. *Social Research* 80 (2): 491--510.

Rutte, Claudia in Thomas Pfeiffer. 2009. Evolution of Reciprocal
Altruism by Copying Observed Behaviour. *Current Science* 97 (11):
1573--1578.

Salecl, Renata. 2010. *Izbira.* Ljubljana: Cankarjeva založba.

Sarracino, Carmine in Kevin M. Scott. 2008. *The Porning of America: The
Rise of Porn Culture, What It Means, and Where We Go from Here.* Boston:
Beacon Press.

Schofield, Philip. 2009. *Bentham: A Guide for the Perplexed.* London in
New York: Continuum.

Schwartz, Barry. 2014. *The Paradox of Choice: Why More is Less.* New
York: HarperCollins.

Senft, Theresa M. in Nancy K. Baym. 2015. What Does the Selfie Say?:
Investigating a Global Phenomenon. *International Journal of
Communication* 9: 1588--1606.

Steadman, Philip. 2012. Samuel Bentham's Panopticon. *Journal of Bentham
Studies* 14: 1--30.

Steiner, Christopher. 2012. *Automate This: How Algorithms Came to Rule
Our World.* New York itd.: Penguin.

Turner, Graeme. 2004. *Understanding Celebrity.* London: Sage
Publications.

Twenge, Jean M. in W. Keith Campbell. 2009. *The Narcissism Epidemic:
Living in the Age of Entitlement.* New York: Free Press.

Volčič, Zala in Karmen Erjavec. 2012. Commercial and Sexualized
Nationalism on Serbian Reality TV. *International Journal of Cultural
Studies* 16 (6): 597--614.

Vovk, Marjana. 2011. *Slavoidi v slovenskih tabloidnih revijah.*
Diplomsko delo. Ljubljana: Fakulteta za družbene vede Univerze v
Ljubljani.

Walter, Tony. 2004. Body Worlds: Clinical Detachment and Anatomical Awe.
*Sociology of Health and Illness* 24 (4): 464--488.

Weber, Max. 1968 (1915). *The Theory of Social and Economic
Organization*. New York in London: The Free Press in Collier-Macmillan
Limited.

Werrett, Simon. 1999. Potemkin and the Panopticon: Samuel Bentham and
the Architecture of Absolutism in Eighteenth Century Russia. *Journal of
Bentham Studies* 2: 1--25.

Westacott, Emrys. 2010. Does Surveillance Make Us Morally Better?
*Philosophy Now* 79: 6--9.

White, Bradley A. 2014. Who Cares When Nobody is Watching?: Psychopathic
Traits and Empathy in Prosocial Behaviors. *Personality and Individual
Differences* 56: 116--121.

Wu, Tim. 2016. *The Attention Merchants: The Epic Scramble to Get Inside
Our Heads.* New York: Knopf, Borzoi Books.

Zadravec, Bojan. 2011. Kramberger o Krambergerju. *Vestnik*, 26. 5. :
30.

Zeneli, Nana Nataša. 2009. *Prekletstvo v zlati kletki: Senzacionalna
zgodba Urške Čepin*. Tržič: Učila.

Živković, Marko. 2014. Little Cars that Make Us Cry. V: David Lipset in
Richard Handler (ur.), *Vehicles: Cars, Canoes, and Other Metaphors of
Moral Imagination,* New York in Oxford: Berghahn, 111--132.

## POVZETEK

V knjigi so obravnavani načini medsebojnega nadzorovanja in
razkazovanja, ki so predrugačili in zaznamovali sodobno družbo.
Najtesneje so povezani z razvojem in delovanjem nadzornih tehnologij, ki
niso nastale šele v 21. stoletju, temveč v različnih oblikah že mnogo
prej. Natančneje je predstavljena svojevrstna nadzorna stavba --
panoptik, ki si jo je v 18. stoletju zamislil angleški filozof in
pravnik Jeremy Bentham. Na podlagi njene zasnove je mogoče pojasniti,
kakšna je tipologija nadzorovanja in opazovanja ter kako se različne
naprave, pripomočki in sistemi prepletajo v t. i. nadzorne skupke.
Predstavljeno je tudi, kaj dobrega in slabega prinašajo vsenavzočni
pogledi. Raziskave namreč kažejo, da včasih zadošča že občutek, da
človeka kdo gleda, pa postane radodarnejši, previdnejši, natančnejši,
pozornejši in solidarnejši.

Avtor se v nadaljevanju posveti spletnim iskalnikom, ki so se spremenili
v svetovno preročišče, saj ponujajo odgovore na množico vprašanj in
izbrskajo podatke o vsem, kar ljudi zanima. Google in drugi iskalniki pa
ne le posredujejo in analizirajo informacije, temveč jih tudi obračajo v
korist podjetju, ki jih je razvilo. Posebej pomembno pa je, da s tem
usmerjajo odločitve posameznikov in po potrebi preusmerjajo družbeni tok
zavesti. Z naprednimi algoritmi za analizo podatkov počnejo precej
uspešneje in neopazneje vse, kar je bila v preteklosti naloga
najučinkovitejših tajnih institucij v totalitarnih režimih; te so
zbirale in analizirale dejstva o tem, kako ljudje živijo, ter
spremljale, ali morda kršijo pravila.

V knjigi so predstavljeni še novodobni avtoportreti -- selfiji. Njihov
pomen je predvsem v tem, da jih ljudje ne obdržijo zase, temveč jih
razširijo po spletu in tako prispevajo drobec v kompleksen mozaik z
milijardami samopodob, ki jih ljudje vsako leto objavijo na spletu. Med
njimi so nekateri še posebej dejavni, na primer glasbeniki, športniki in
celo politiki. Med slednjimi je tudi slovenski predsednik, ki na
Instagramu redno objavlja selfije in druge fotografije, na katerih je
sam v središču. Tisti, ki želijo tekmovati s tako poznanim posameznikom
in postati opaznejši, morajo storiti nekaj zares nenavadnega, izjemnega,
presenetljivega, tveganega ali celo življenju nevarnega.

Ekstremni razkazovalci na spletu so instantni zvezdniki. Z novega
zornega kota so osvetljeni slovenski zvezdniki Damjan Murko, Fredi Miler
in Artur Štern in zvezdnici Urška Hočevar Čepin in Denise Dame. Njihov
način življenja, ki se v dobršni meri hrani s pogledi drugih, avtor
primerja z zvezdniki iz tujine -- z bogato dedinjo Paris Hilton, ki je
bolj kakor s premoženjem zaslovela z amaterskim pornoposnetkom, in s
predsednikom Združenih držav Amerike Donaldom Trumpom, ki se je na
pomemben politični položaj zavihtel kot znani poslovnež in razvpita
medijska osebnost. Avtor pojasni, kako takšnim slavnim posameznikom
sodobna informacijska in komunikacijska sredstva omogočajo, da uspešneje
in precej hitreje kot v preteklosti izstopijo iz množice, saj lahko po
spletnih omrežjih in s pomočjo pametnih telefonov napihujejo svojo slavo
in razvnemajo ustvarjajanje novic o sebi. Takšne samopromocijske
strategije postajajo vse bolj domače tudi športnikom, znanstvenikom,
umetnikom in drugim posameznikom: če so se morali v preteklosti
uveljavljati predvsem z dejanji, danes to lahko dosežejo z lastno podobo
in lepimi besedami o sebi, ki jih širijo po spletu.

Delo razkriva tudi industrijo pornoposnetkov, ki je tesno povezana z
željami in potrebami po opazovanju in razkazovanju. Opisani so skriti
interesi ljudi, ki brskajo za takšnimi posnetki in si ogledujejo
razgaljene in ponižane ljudi ter izživljajo svojo potrebo po tem, da bi
videli globlje v telo. Še korak naprej od razgaljenih ljudi, ki
sodelujejo v mednarodnem pornografskem spektaklu, je mednarodno odmevna
razstava človeških teles: ta niso le gola, temveč so brez kože in
plastinirana, da lahko obiskovalci vidijo vsako mišico in kito. Zakaj so
razgaljena telesa, bodisi v pornografskih filmih na spletu ali na
razstavi plastinirancev, tako mikavna, da si jih ogledujejo milijoni? In
zakaj potrebam po gledanju zadostijo predvsem dejanski, avtentični,
pravi ljudje, ne pa plastični nadomestki in zaigrani prizori? Odgovor se
skriva globoko v človeku in potrebi, da bi videl tisto, kar je resnično,
in vedel več o drugih in sebi.

V sklepnem poglavju je predstavljeno, v kakšne svetove vodi želja, da bi
videli več. Opisani so mogoči scenariji za prihodnost, v kateri se bodo
mnogotere oblike nadzora bodisi utrdile bodisi zmehčale. To poglavje
ponudi odgovor na vprašanje, ali je še mogoče najti »oaze miru«, torej
kotičke brez nadzora, v katere se lahko ljudje skrijejo, ne da bi jih
kdo gledal.

## SUMMARY

The author looks at the different ways of mutual supervision and display
which have transformed and marked the contemporary society. They are
most closely connected with the development and operation of various
forms of surveillance technologies that originated much earlier than in
the 21^st^ century. A special control building is showcased, the
Panopticon, which was conceived in the 18^th^ century by the English
philosopher and lawyer Jeremy Bentham. Based on its concept, it is
possible to explain different types of surveillance and observation, and
how different devices, utilities, and systems intertwine in so-called
surveillant assemblages. The author also presents the good and the bad
that is brought by the omnipresent regards. Research shows that
sometimes it is enough to feel that people look at each other to become
more generous, cautious, precise, attentive, and show more solidarity.

The author then focuses on Internet search engines that have turned into
a global oracle, offering answers to a multitude of questions and
scouring information about everything that interests people. Google and
other search engines not only provide and analyze information but also
use it for the benefit of the company that has developed them. It is
especially important that they inform the decisions of individuals in
this way and, if necessary, redirect the social stream of consciousness.
With advanced data analysis algorithms, everything that was the task of
the most effective secret institutions in totalitarian regimes in the
past is being done much more efficiently by these companies now; they
collect and analyze facts about how people live and monitor whether they
might be in violation of the rules.

The book also presents modern-day self-portraits -- selfies. Their
significance lies in the fact that people do not keep them for
themselves, but rather spread them over the web, thus contributing a
fragment into the complex mosaic of billions of self-portraits that
people publish every year on the web. Some of them are particularly
active, for example musicians, athletes, and even politicians. Among
them is also the Slovenian president, who regularly publishes selfies
and other photographs, where he tends to be in the center of the view,
through Instagram. Those who want to compete with such a well-known
individual and become more noticeable must do something truly unusual,
exceptional, surprising, risky, or even life-threatening.

Extreme exhibitionists on the web are instant celebrities. The spotlight
is put on Slovenian famous individuals Damjan Murko, Fredi Miller, Artur
Štern, Urška Hočevar Čepin, and Denise Dame. Their way of life, which
feeds on the views of others, is compared to the celebrities from abroad
-- with the rich heiress Paris Hilton, who found stardom through a
pornographic video more than because of her wealth, and with the
president of the United States, Donald Trump, who has climbed to an
important political position as a well-known businessman and a notorious
media personality. The author explains how contemporary information and
communication technologies enable such famous individuals to stand out
from the crowd more successfully and much faster than in the past, as
they can inflate their fame using smartphones and social networks, and
develop their own news about themselves. Such self-promoting strategies
are becoming more and more used even by athletes, scientists, artists,
and other individuals: if they had to make their names through actions
in the past, they can now achieve this with their image and beautiful
words about themselves that they spread over the web.

This book also explores the industry of pornography, which is closely
related to the wishes and needs of observing and displaying. The hidden
interests of people who are browsing for such recordings are described,
as they look at degraded and humiliated people and experience the need
to see deeper into the body. A step even further from the naked people
involved in the international pornographic spectacle is an
internationally reputed exhibition of human bodies: they are not only
naked, but they are also skinless and plastinated so that visitors can
see all the soft tissues of the inside of the human body. Why are naked
bodies, whether in pornographic films on the web or at the exhibition of
plastinated people, so interesting that they are viewed by millions? And
why are our watching needs satisfied only by the actual, authentic, real
people, not plastic substitutes and acted out scenes? The answer hides
deep inside people and in the need to see what is real, to know more
about others and ourselves.

In the concluding chapter, the author presents to what worlds the desire
to see more is leading. He presents possible scenarios for the future,
in which many forms of control will either be consolidated or softened.
The chapter also explains whether it is still possible to find the
"oasis of peace," that is, un-controlled corners where people can hide
without being looked at by anyone.

## O AVTORJU

Antropolog dr. Dan Podjed je raziskovalec v Inštitutu za slovensko
narodopisje Znanstvenoraziskovalnega centra SAZU in
Inovacijsko-razvojnem inštitutu Univerze v Ljubljani in docent na
Filozofski fakulteti Univerze v Ljubljani. Raziskovalno radovednost
namenja razmerju med ljudmi in sodobnimi tehnologijami ter sodeluje pri
razvoju ljudem in okolju prijaznih rešitev. Med letoma 2010 in 2018 je
vodil Mrežo za aplikativno antropologijo Evropskega združenja socialnih
antropologov (EASA) in z njo ustanovil mednarodni simpozij Zakaj svet
potrebuje antropologe (Why the World Needs Anthropologists), ki ga
prirejajo od leta 2013. Kot antropologa ga sicer zanimajo ljudje, vendar
se rad tudi skrije pred njihovimi pogledi, da lahko v miru bere in piše.

Knjiga predstavi vsevidna očesca, ki množice sodobnih posameznic in
posameznikov gledajo z računalnikov, pametnih telefonov in drugih
naprav. Razkrije, kaj vedo o njih spletni iskalniki in kako postanejo
vidnejši s pomočjo novodobnih avtoportretov -- selfijev. Z novega
zornega kota osvetli mojstre razkazovanja, od zvezdnikov do politikov,
ki živijo od svoje poznanosti. Poleg tega pojasni, zakaj je razgaljeno
človeško telo postalo tako privlačno, da se milijoni naslajajo ob
podobah ljudi, ki so slečeni do kože ali celo odrti in postavljeni na
ogled.

Ob branju bodo nekateri prelepili kamere na prenosnih računalnikih in
izključili mobilnike, medtem ko bodo drugi razmišljali, kako bi svoje
fotografije in posnetke učinkoviteje širili po omrežjih. Glavno
sporočilo knjige namreč je, da v sodobnem svetu morda sploh ne
obstajamo, če nas nihče ne vidi.
