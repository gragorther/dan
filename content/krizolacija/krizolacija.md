+++
title = "Krizolacija"
summary = ""
weight = 1
date = "2019-05-12"
+++

Ob temačnejših podobah ob srečanju s prihodnostjo so tu vselej tudi
takšne, pri katerih se lahko do solz nasmejimo. In če velja grški
pregovor, da lahko le tisti, ki mu solze sperejo oči, jasno vidi, potem
je to tudi prijazno vabilo k branju te knjige.

## Mnenja bralcev

### dr. Peter Klepec, filozof

Neverjetno, kako hitro pozabimo slabe stvari in jih odmaknemo v temne
prostore spomina, ne da bi jih sploh doumeli ali se iz njih kaj naučili.
Knjiga te prostore jasno osvetli -- in zato je v času, ko svet pestijo
nove krize in oblike izoliranosti, izjemno pomembna.

### dr. Tanja Roženbergar, etnologinja*

Podjed predstavi enega pomembnejših svetovnih procesov, ki vpliva tudi
na slovensko družbo in ga nikakor ne smemo spregledati ali potlačiti.

### dr. Boštjan Nedoh, filozof*

Iskanje novega, na splet priklopljenega, a od stvarnega sveta
odklopljenega človeka se je začelo!

### dr. Jernej Mlekuž, geograf, etnolog in antropolog*

Dan Podjed k raziskavi vedno pristopi kreativno, v svojih knjigah pa ne
dovoli, da bi bralca prevzeli dolgočasje, strah in malodušje. Zato me
tudi krizolacija, o kateri zdaj piše, spomni na edinstveno igrivost
resnosti.

### dr. Lana Peternel, antropologinja*

Bili so kovidni časi, ko smo postali brezdomci v svojih domovih. Potem
je nastopil čas (samo)izolacije sredi brezimnih drugih. In prihajajo
časi, ki bodo še bolj združevali nezdružljivo. To je glavni refren
Podjedove krizolacije.

## PREDGOVOR Podobe krizolacije

Izolacija. Ob besedi se mnogi zdrznejo, posebej ob spominu na
večtedenska zaprtja med štirimi stenami v medčasju let pandemije, torej
od 2020 do 2022, ki smo jih morda prehitro pospravili v kolektivni
spomin.[^1] Ta knjiga pripoveduje tudi o tistem prelomnem času, predvsem
pa o dolgotrajnejšem stanju osame, ko postajamo kakor brodolomci na
samotnih otokih -- vsak na svojem in vsak zase.

Beseda zveni srhljivo, moteče in predvsem samotno -- in takšen je tudi
njen izvir. Glagol »izolirati« pomeni »osamiti, ločiti« in tudi
»onemogočiti kak odnos, stik s čim (ali kom)«, pridevnik »izoliran« pa
pomeni, da je nekaj ali nekdo »osamljen; osamel; ločen od sveta in
ljudi« (Verbinc 1974: 314). V 18. stoletju so izraz v angleščino in
pozneje v druge jezike prenesli iz francoskega izraza *isolé*, torej
»izoliran«, ki izvira iz italijanskega *isolato* in latinskega
*insulatus* (OED 2023)*.* Besedi pomenita, da je nekaj oblikovano kot
otok, je ločeno od celine, samo(stojno), nepovezano.

Biti osamljen in zapuščen na samotnem otoku ne zveni nič manj neprijetno
kakor biti izoliran, saj človek v osami stežka preživi, posebej če nima
pripomočkov, vključno s komunikacijskimi, npr. pametnega telefona, s
katerimi bi se povezal z drugimi. (A tudi telefon mu tam prav nič ne
koristi brez mobilnega signala, napajalnika in delujoče vtičnice za
elektriko.) »Noben človek ni otok, povsem sam zase; vsak človek je kos
celine, del kopne zemlje,« je angleški metafizični pesnik John Donne
leta 1624 zapisal v pesniški zbirki *Pobožnosti ob nepričakovanih
dogodkih* (Donne 1923), njegove verze pa je v predgovoru k romanu *Komu
zvoni* iz leta 1940 poobjavil pisatelj Ernest Hemingway (2005). Donnovi
znameniti verzi in Hemingwayeva knjiga so postali mednarodni opomin, da
smo vsi del celote, ki ji pravimo človeštvo. V osami ne moremo niti
obstati niti obstajati, preživimo lahko le kot del skupnosti, ker nismo
zgolj individuumi, temveč smo tudi -- ali celo predvsem -- *dividuumi*,
torej deljene osebe, ki nas opredeljujejo drugi, mi pa nje (Strathern
1988, 2008). Brez njih ni nas, brez tebe ni mene -- in seveda
nasprotno.[^2]

### Izgon motečih

Za težavne posameznike je bil od nekdaj izgon najstrožja kazen;
kaznovali so tiste, ki so ravnali proti skupnosti ali razmišljali
drugače od večine, npr. moteče filozofe. Iz varnega zavetja *polisa* je
bil tako izločen predsokratik Anaksagora, ki je živel v 5. stoletju pr.
n. št., saj je trdil, da je Luna ustvarjena iz kamnin. Odvzeli so mu
svobodo in ga obsodili zaradi svetoskrunstva ter ga izgnali iz Aten. Iz
Sinope so stoletje pozneje izgnali Diogena, enega od začetnikov
kinizma,[^3] pri čemer naj bi bil povod za izgon uničevanje denarja.
Prav tako so iz Aten v 4. stoletju pr. n. št. zaradi domnevne
brezbožnosti izgnali Aristotela. Pri omenjenih filozofih je bil formalni
razlog za izgon vedno nekoliko drugačen, povod pa v vseh primerih očitno
njihov značaj, ki se ni skladal s prevladujočimi normami. Izgnani pa so
dejansko bili, ker so nenehno poudarjali za prepričanje večine sporne
poglede, ki pa so se čez čas pogosto potrdili kot pravilni.

Mnogo pozneje, v 18. stoletju, so s podobno obrazložitvijo, a verjetno
predvsem zaradi motečega značaja in prevratnih idej, izgnali
razsvetljenskega misleca Jean-Jacquesa Rousseauja, za katerega je
lokalni duhovnik presodil, da je utelesitev Antikrista. V 19. stoletju
so se iz skupnosti ne le enkrat, temveč večkrat znebili tudi Karla
Marxa, filozofa, političnega teoretika in avtorja znamenitega *Kapitala*
(Marx 1961) in še spornejšega *Komunističnega manifesta* (Marx 2009).
Ker je bil za tisti čas -- in z mnogih vidikov celo za današnji --
prekorenit, je moral zaradi aktivizma zapustiti najprej Prusijo, potem
pa še Pariz, Bruselj in Köln, dokler ni našel zadnjega zatočišča v
Londonu. Izganjali pa niso le filozofov, temveč tudi druge mislece, tako
npr. avtorja relativnostne teorije Alberta Einsteina, ki je pred drugo
svetovno vojno prebegnil v Združene države Amerike, fizika in oporečnika
Andreja Dimitrijeviča Saharova, ki ga je Sovjetska zveza leta 1980
zaradi nasprotovanja vojaškemu posegu v Afganistanu izgnala v mesto
Gorki, ter pisatelja in dobitnika Nobelove nagrade za književnost
Aleksandra Isajeviča Solženicina. Ta je po drugi svetovni vojni zaradi
pisem prijatelju, v katerih je bil kritičen do sovjetskega režima in
tedanjega voditelja Stalina, končal v delovnem taborišču in o tej
instituciji, ki je zaslovela pod imenom *gulag*, izdal znamenito delo
*Otočje Gulag* (Solženicin 2007), leta 1973 natisnjeno v tujini. Izgona
pa tudi po odsluženi kazni zanj še ni bilo konec. Po izpustitvi iz
taborišča so ga najprej preselili v kazahstansko vas Birlik, ga potem
izključili iz društva pisateljev, nakar je bil leto po izidu omenjene
knjige izgnan še iz države. Azil je dobil najprej v Zahodni Nemčiji,
nato v Švici in ZDA. V Rusijo se je vrnil šele leta 1994).[^4]

Zaradi svojeglavega razmišljanja seveda niso bili le na udaru le moški,
temveč tudi ženske. Hannah Arendt so iz nacistične Nemčije izgnali
zaradi judovskega rodu in tudi zaradi protirežimskega pisanja in ostre
kritike nacizma. V izgonu se je med letoma 1998 in 2007 znašla tudi
pakistanska političarka Benazir Buto in v novejšem času Svetlana
Tihanovska, protikandidatka Aleksandra Lukašenka na predsedniških
volitvah v Belorusiji leta 2020, ter Julija Navalna, vdova umorjenega
ruskega aktivista in politika Alekseja Navalnega.

Kljub temu, da so bili omenjeni misleci, aktivisti, disidenti in
umetniki izgnani in izolirani, so na tujem ali na samem protestirali in
ustvarjali -- in to so počeli morda celo intenzivneje, glasneje in
bolje, kakor bi v skupnosti, ki jim je odrekla domnevno varno zavetje. V
osami ljudje pogosto postanejo še kritičnejši in ustvarjalnejši, saj na
svet pogledajo z drugačne perspektive, pri čemer nastanejo nove, pogosto
udarnejše in prepričljivejše zamisli. Tako so med izolacijo zaradi kuge,
ki je v srednjem in novem veku pustošila po Evropi, nastala številna
prelomna znanstvena in umetniška dela. Če se William Shakespeare v
strahu pred okužbo ne bi osamil, verjetno danes ne bi brali imenitnih
dramskih del -- *Kralja Leara*, *Macbetha* ter *Antonija in Kleopatre*.
Če se med kugo ne bi osamil Isaac Newton, morda ne bi prišel do
nekaterih prelomnih fizikalnih odkritij. Epidemija »črne smrti«, ki je v
14. stoletju pustošila po Evropi in pomorila skoraj polovico tedanjega
prebivalstva na celini, je najbrž Giovannija Boccaccia potisnila v
pisanje *Dekamerona*, zbirko novel, ki kot celota -- seveda
samorefleksivno -- pripoveduje zgodbo o pripovedovanju zgodb o stodnevni
izolaciji med epidemijo (Boccaccio 2003). Ugibamo lahko tudi, kaj bi se
zgodilo, če Nikola Tesla ne bi bil leta 1879 izgnan iz Maribora zaradi
kvartopirstva in klateštva (Perhavec 2020); morda bi bil svet prikrajšan
za njegove izume in izvirne zamisli, ki jih je leta 1900 predstavil v
poljudno-znanstveni razpravi *Problem povečevanja človeške energije*
(Tesla 2021). Je bil izgon v njegovem primeru kazen ali nagrada?

### Koristnost samote, škodljivost osamljenosti

Izolacija je lahko konstruktivna, saj podžge ustvarjalnost in
inovativnost, ali pa destruktivna, ko spodbudi nostalgično zatekanje k
preživetim vzorcem. Prvi podobi izolacije pogosto pravijo samota, ki je
običajno razumljena kot produktivno stanje, osamljenost pa zna biti
mučna, naporna in škodljiva tako za družbo kot tudi za posameznikovo
zdravje in počutje.[^5] Socialna izolacija in osamljenost imata, kakor
piše v poročilu Svetovne zdravstvene organizacije, resne posledice za
fizično in duševno zdravje ljudi, kakovost življenja in pričakovano
življenjsko dobo, njun vpliv na umrljivost pa je primerljiv z drugimi
dejavniki tveganja, kot so kajenje, debelost in telesna nedejavnost
(NASEM 2020; WHO 2021). Kaj pa druga podoba izolacije, torej samota? Ta
je za mnoge mikavna, zanimiva, vznemirljiva. Iščejo jo med dopustom, ko
se želijo izključiti na (ravno prav) samotnem otoku ali v odročni
hribovski vasici ter tam v miru in tišini pozabiti na rutino in ropot
vsakdanjika. Vse pogosteje si ljudje želijo osamitve tudi doma in v
službi, saj njihovo zbranost v zavetju štirih sten nenehno kalijo
najrazličnejši motilci, od potisnih sporočil na telefonu do obvestil o
prispeli elektronski pošti. Izolacija v pozitivnem smislu in posledični
odklop, mir, tišina in zbranost postajajo nedosegljivi ideali, ki jih v
času pospešene digitalizacije ali digitalne preobrazbe ljudje vse težje
dosežejo in so zanje pripravljeni celo plačati in kupiti programe, s
katerimi si zagotovijo nekaj miru, ko skušajo poglobljeno delati.

O teh problemih razpravlja vse več priročnikov, ki naj bi pomagali pri
ustvarjanju »oaz miru« v hiperpovezanem svetu, s čimer bi se lahko spet
zbrali in se osredinili na bistveno: delo, družino, prijatelje, prosti
čas ... Eden od takšnih je *Digitalni minimalizem* (Newport 2022), ki že
s povzetkom v oglasih zapeljuje bralca v odklop s skoraj idiličnim
opisom tistih »privilegirancev«, ki se jim je v izolaciji posrečilo
užiti samoto in doseči zbranost:

> To so mirni, srečni ljudje, ki se lahko dolgo pogovarjajo z vami, ne
> da bi morali ves čas pogledovati na svoj telefon. Lahko se zatopijo v
> dobro knjigo, ročno delo ali lahkoten jutranji tek. Znajo se zabavati
> s prijatelji, ne da bi morali ves čas fotografirati dogajanje. Vedo,
> kaj se dogaja po svetu, a s tem niso preobremenjeni. Ni jih strah, da
> bi karkoli zamudili, saj vedo, kaj njihovemu življenju prinaša smisel
> in zadovoljstvo.

»Vzemite svoje življenje nazaj v svoje roke in naj sodobne tehnologije
služijo vam, ne vi njim!« je tako osrednje sporočilo te knjige, ki je
natisnjeno na njenem ovitku.

Podobni temi se posveča knjiga *Ukradena pozornost*, v kateri Johann
Hari (2022) opiše lastno spopadanje s pomanjkanjem zbranosti. Med drugim
pojasni, kako se je brez telefona odpravil v samoto, da bi se zbral, a
je po vrnitvi v domače okolje spet hitro zdrsnil v informacijski opoj.
Ob anekdotičnih izpovedih in povzetkih raziskav Hari predstavi številne
predloge, kako »ozdraviti neosredotočenost«, in to na ravni posameznika
in družbe. Po vsebini in slogu je podobna še knjiga *Indistractable*
(Eyal 2019), ki bi jo poslovenili v *Neraztreseni*. Avtor najprej
pojasni, kako je ljudi pomagal prikovati pred zaslone z uspešnico
*Hooked* (Eyal 2014), slovensko *Zahakljani* ali pravilneje
*Zakavljani*. Knjiga je postala velika uspešnica v Silicijevi dolini in
drugih svetovnih središčih razvoja tehnoloških rešitev, predvsem pa v
podjetjih, ki so ljudi prikovala pred zaslone -- med njimi tudi spletna
družbena omrežja, kakršna so Instagram, Facebook in Twitter.[^6]
Tehnološki »kavlji«, ki so nastali na podlagi Eyalovih zamisli, so tako
učinkoviti, da se je še avtor pogosto ujel nanje, ko je gledal v zaslon
in se nehal posvečati prijateljem in sorodnikom, med njimi celo lastni
hčerki. Ko jo je nekega dne med klepetom vprašal, katero supermoč bi si
izbrala, je prav tedaj po telefonu prejel potisno sporočilo in nanj
skušal nemudoma odgovoriti. Medtem ko je še vedno strmel v zaslon, je
hči zapustila sobo. Na postavljeno vprašanje mu ni odgovorila. Ko je ob
takšnih okoliščinah ugotavljal, da je zaradi digitalnih trikov za
pritegnitev pozornosti, ki jih je pomagal zasnovati, začel še sam
izgubljati stike z bližnjimi, je spisal priročnik *Neraztreseni* in v
njem pojasnil, kako si »iztakniti kavelj«, s katerim podjetja ujamejo
ljudi na pametne telefone in druge naprave. Skratka, nekoliko paradoksno
je Nir Eyal najprej izdal uspešnico o tem, kako zvabiti ljudi v past,
nato pa še knjigo z nasveti, kako se rešiti iz pasti in znova poiskati
mir, zbranost in samoto.[^7]

### Glava -- poslednja trdnjava?

Kje smo torej sploh še lahko sami, če niti doma, med štirimi stenami, ne
moremo več užiti samote? V digitaliziranem in globaliziranem svetu, po
katerem sem in tja švigajo podatki, pogosto tudi v obliki obvestil in
sporočil, je morda zadnje zatočišče, kjer je osamitev brezplačna, v
glavi ali, natančneje, v domišljiji. In takšno fantazijsko pribežališče
so tudi knjige. Tudi ta, ki jo berete, je začela nastajati v samoti in
zaradi izolacije, in sicer med pandemijo covida-19, ko je postal diktat
»Ostani doma« globalno pomembnejši kot kdaj koli prej v 21. stoletju. V
mislih sem jo začel snovati že v ob koncu leta 2019, torej v
predkovidnem času, ko sem po medijih spremljal posledice požara v južnem
delu Avstralije. Zaradi dima, ki se je takrat širil po deželi in vil po
mestih, prebivalci niso več mogli ven, ostajali so v stanovanjih, na
varnem. Zunaj zavetja doma so se pojavili le redki, npr. teniške igralke
in igralci na prvenstvu v Melbournu, a tudi oni niso dolgo zdržali na
prostem.[^8] Med požarom je zaradi opeklin in drugih posledic izgubilo
življenje na desetine ljudi, na stotine pa jih je umrlo zaradi
vdihovanja dima. Požar je še bolj kot ljudi, ki so se povečini lahko
nekam zatekli, prizadel živali. V okoljski katastrofi je med junijem
2019 in februarjem 2020 poginilo na milijone ali celo milijarde živali,
vključno s številnimi ogroženimi vrstami (Vernick 2020).

V času avstralske tragedije si nikakor nisem mogel zamisliti, da bo
izolirano življenje med štirimi stenami postalo običajno in samoumevno
že čez nekaj mesecev, ko se je po svetu skoraj čez noč razširila
pandemija covida-19. Spomladi leta 2020 sem tako na daljavo in iz
varnega doma spremljal, kako se zaradi »samoosamitve«, »socialnega
distanciranja« in drugih ukrepov za zajezitev širjenja virusa SARS-CoV-2
spreminja globalna družba, in od blizu zaskrbljeno opazoval, kako se
spreminja naša družina in kako se spreminjam sam. Dnevniške zapise o
doživljanju izolacije sem sproti objavljal po spletnih omrežjih in nato
sledil, kako so se drugi odzivali na »psihopatologijo vsakdanjega
življenja« v času pandemije, če uporabim Freudov (2013) izraz. Lastne
zapise in tuje komentarje sem precej rokohitrsko zbral in jih objavil v
knjigi *Antropologija med štirimi stenami* (Podjed 2020a). Ko je izšla,
sem vedel, da raziskovalno delo nikakor ni končano. Izolacija se mi je
takrat zdela prekompleksna tema, da bi jo lahko spoznal zgolj s časovno
omejeno avtorefleksijo, ki je spremljala globalno zdravstveno krizo.
Tudi zato sem leta 2021, ko se je agonija s covidom-19 nadaljevala in ji
ni bilo videti konca, začel zbirati zgodbe ljudi, ki so na lastni koži
občutili skrajno izolacijo, bodisi zaradi pandemije ali zaradi drugih
razlogov.

Med premišljanjem o ambivalentnosti izolacije in preučevanjem zgodb
posameznic in posameznikov, ki so poudarjali tako negativne kot
pozitivne vidike izoliranosti, sva leta 2022 s kolegico Lano Peternel iz
Inštituta za družbena raziskovanja v Zagrebu sklenila temo nadrobneje
raziskati. Zbrala sva raziskovalno skupino, v kateri smo pripravili
projektni predlog in napovedali, da se bomo osredinili na izolirane
ljudi in skupnosti v Sloveniji in na Hrvaškem ter skušali analizirati
različne oblike izolacije, in to hotene in nehotene, prostovoljne in
prisilne. Na podlagi raziskav v izoliranih skupnostih ter na zapuščenih,
oddaljenih in degradiranih območjih smo nameravali ugotoviti, kako se
oblikujejo izkušnje izoliranosti, ter pojasniti, kako različni tipi
izolacije -- od fizične in socialne do digitalne, infrastrukturne in
ideološke -- sooblikujejo izkušnje in vrednote ljudi ter njihov odnos do
prostora in časa. Tako bi pojasnili ambivalence izolacije ter pokazali,
zakaj v nekaterih kontekstih negativno vpliva na demografske in
prostorske spremembe ter zakaj po drugi strani ljudje v iskanju boljšega
življenja iščejo zatočišče v osamljenih krajih. Projektni predlog je bil
sprejet, kar nam je omogočilo avtorefleksijo in partikularne izkušnje,
ki so sicer osnova te knjige, razširiti s poglobljenejšim in večplastnim
raziskovanjem v več krajih.

### Znanost med resničnostjo in fikcijo

Dokončno potrditev, kako vznemirljiv je preplet izolacije in krize z
znanstvenega zornega kota, sem dobil v začetku leta 2023, ko sem se po
Ljubljani sprehajal z norveškim antropologom Thomasom Hyllandom
Eriksenom. Nasmehnil se je in nejeverno zmajeval z glavo, ko sem
obnavljal zgodbe ljudi, ki so doživeli izolacijo. Najnatančneje pa je
prisluhnil pripovedi zapornika, ki je po čudnem spletu naključij obtičal
v libijskem zaporu, in to v samici, potem pa se je na še nenavadnejši
način rešil.[^9] »Kakšna zgodba,« je začudeno pripomnil, »o tem bi bilo
vredno napisati roman.« Če Eriksen tako pravi, že mora biti res, sem si
mislil med hojo proti priljubljeni kavarnici v mestnem središču, kjer
sva nato v gneči in hrupu še naprej razpredala, kako in kje bi se v
hiperpovezanem svetu človek sploh še lahko osamil.

Eriksenu takrat nisem omenil, da je sočasno s to knjigo dejansko
nastajal še roman, ki predstavlja »vzporedno resničnost« vsebinam,
obravnavanim z znanstvenim interesom. Zgodbe iz izolacije so se včasih
zdele skoraj neverjetne, na nedoločljivi meji resničnosti in fikcije,
zato sem na podlagi nekaterih člankov in poglavij o tej temi, ki sem jih
sproti objavljal,[^10] sklenil napisati dve knjigi, ki se lahko bereta
vsaka zase, a sta dejansko neločljivo povezani: znanstvena obravnava
temo z antropološkega vidika, fantastična pa v literarnem slogu
predstavi sedanjost -- ali pa morebitno prihodnost -- človeka, ki je
obtičal med štirimi stenami in se z drugimi pogovarja na daljavo.
Pomešani znanost in fantastika pa ustvarita »znanstvenofantastično«
delo. Njegovi razsežnosti se prelivata podobno kot temno in svetlo v
znak tao oziroma dao; ta je sestavljen iz jina in janga, temne strani, v
kateri je svetla pika, in svetle strani, v kateri je kanček temnega.

V podobnem duhu se je v naslovu obeh knjig izolacija prepletla s krizo,
pri čemer je nastala beseda *krizolacija*. Pri pripravi drugega
projektnega predloga, ki sicer ni bil odobren za financiranje, a je
zrasel iz raziskav o izolaciji, smo povezali besedi, ki sta se zdeli
nadvse primerni za opis stanja, v katerem smo se znašli. Prisilno ali
prostovoljno se namreč izoliramo (tudi) zaradi krize, med izolacijo pa
njeno delovanje bolj občutimo -- ali pa ga občutimo vsaj drugače. Zato
je večji del te knjige -- in tiste z enakim naslovom, a literarne
obdelave -- posvečen krizam in mnogoterosti njihovih podob, vključno s
potlačeno pandemijo, ki je bila posredno vpeta v prvotni delovni naslov
tega dela, tj. *Ostani doma*. Tik pred oddajo založbi pa sem si glede
naslova premislil; zdel se mi je preveč »pandemičen« in zato omejujoč,
krizolacija pa bolj odprta za različne interpretacije in premisleke o
sedanjosti in prihodnosti, tako znanstvene in empirične kot fantastične
in domišljijske.

### 1 UVOD Preobrazba med štirimi stenami

Skuham si kavo in dotočim mleko ter odnesem skodelico v dnevno sobo,
kjer se znova zleknem na kavč. Obmirujem napol leže napol sede, obdan z
blazinami, ki me ščitijo pred hladom stene. Na glavo si nadenem slušalke
in vključim aplikacijo za pomoč pri meditaciji s poslušanjem pomirjujoče
glasbe, ki me med pisanjem zvočno odmakne od zunanjega sveta, npr. od
smetarjev, ki priropotajo pod okno, in delavcev, ki s težkimi delovnimi
stroji prenavljajo bližnje šolsko igrišče. Svetloba, ki skozi okno sije
na tipkovnico, je ravno pravšnja, ne premočna ne prešibka. Temperatura v
prostoru je idealna, ne zebe me in tudi vroče mi ni. Včasih -- posebej
poleti -- se doma preveč ogreje, čeprav je večstanovanjska hiša, v
kateri živimo, izolirana z debelo plastjo zaščitnega materiala. Ker
toplotna izolacija v času podnebne krize očitno ne zadošča več, že nekaj
časa mislim na nakup klimatske naprave. Tudi ta pride na vrsto, a letos
še ne.

Edino, kar me moti pri delu, torej pri pisanju, je nadležna muha, ki se
spreletava nad zaslonom in vsake toliko časa posedi na njem, dokler ne
zamahnem z dlanjo in jo preženem. Tudi prej, med sestankom po Zoomu, mi
ni dala miru. Pomislim, da je bilo verjetno videti čudno, ko sem se med
pogovorom s projektnimi sodelavci na drugi strani zaslona, ki jih še
nikoli nisem videl v živo, lopnil po čelu, da bi jo odgnal. In zdaj se
je vrnila. Pustim jo, naj leze, saj je edino opazno živo bitje v sobi
poleg mene in številnih lončnic, od katerih se ene bujno razraščajo in
družno tiščijo k oknu, druge pa napol uvele osamljeno visijo s police.
Dopoldne mi je na kavču ob nogah predel še maček, pred nekaj urami pa se
je pretegnil, skočil na tla in se splazil ven skozi loputo na vhodnih
vratih. Pustil me je skoraj samega. Z muho in lončnicami.

### Človek, ki se spreminja v koralo

Biti doma, med štirimi stenami. Na kavču, s sveže skuhano kavo v
bližini, prenosnikom v naročju, telefonom pri roki in slušalkami na
glavi. Izoliran. Na mehkem, toplem in varnem. Ta idilična podoba ni več
izjema, ki bi si jo privoščili zgolj med dopustom in koncem tedna,
temveč postaja središče življenja za vse več ljudi. Misleči človek,
*homo sapiens*, že dolgo ni več mobilni dvonožec, ki se je pred 200
tisoč leti potepal po savanah in korak za korakom osvajal celine. V
nekem obdobju svoje evolucije je, očitno naveličan večnega strahu in
trpljenja, obtičal doma in se v udobju bivališča začel spreminjati v
sedentarno bitje, ki po načinu življenja nekoliko spominja na korale.
Zatekel se je v »zaščitno lupino«, ki si jo je ustvaril, in se v njej
skril pred grožnjami zunanjega sveta. S prijatelji, znanci in sorodniki
se ta novi človek manj srečuje od blizu, v živo, več pa se sporazumeva
na daljavo, po telefonu, računalniku in drugih napravah. Iz lastne
lupine tako pokliče v drugo bivališče in ostaja v stiku s skupnostjo, ki
jo spleta s podporo tehnoloških pridobitev.

Nekateri pospešen nastanek novega človeka, ki se je, opremljen s
tehnološkimi pripomočki, umaknil med štiri stene in skril pred svetom,
pripisujejo pandemiji iz leta 2020, ki je v marsičem na glavo obrnila
utečene navade. Dejansko pa so bili temelji za tak način življenja
postavljeni že bistveno prej; očitno je bil potreben samo primeren
sprožilec, da se je zgodila »vélika preobrazba«, ki jo je že leta 1944
omenjal Karl Polanyi (2008) in o kateri se spet vse več razpravlja, med
drugim v kontekstu t. i. digitalne preobrazbe. Besedna zveza ne opisuje
le pospešenega sprejemanja novih tehnoloških rešitev, ki lajšajo
poslovanje in delo, temveč napoveduje tudi vstop v novo obliko
ekonomije, tj. digitalni, podatkovni oziroma nadzorni kapitalizem
(Zuboff 2019), v katerem podjetja še bolje kot doslej izrabljajo podatke
o ljudeh in njihovi zasebnosti, da bi povečala lastni dobiček.[^11]
Gonilna moč te ekonomije pa je ravno spremenjeni človek, ki je večino
časa doma, pred zaslonom.

Človek se je v prvem letu koronskega štetja, kakor bi lahko rekli času
med pandemijo in po njej, spremenil podobno kot Gregor Samsa v znameniti
Kafkovi noveli iz leta 1915. Glavni junak kratke zgodbe *Preobrazba* se
je nekega jutra zbudil iz sanj in ugotovil, da se je spremenil v
»velikanskega mrčesa« (Kafka 1961: 33) oziroma »pošastno žuželko«, kakor
je zapisano v novejšem prevodu. »Kakor v oklepu je ležal na svojem trdem
hrbtu,« opiše Kafka to nenavadno metamorfozo, »in videl, ko je malo
privzdignil glavo, svoj rjavi, z zatrdelimi oboki prepasani trebuh, ki
se ga je na vrhu le še za čas držala odeja, nared, da zdaj zdaj docela
zdrsne na tla. Pred očmi mu je nemočno migotalo obilje nožic, klavrno
tankih ob njegovi siceršnji velikosti« (Kafka 2008: 73). Podobno
nenadna, nepričakovana ter tudi nenavadna in nekoliko gnusna -- morda
spominja na prizore iz Cronenbergove grozljivke *Muha* iz leta 1986 --
je preobrazba, ki jo doživljamo v 21. stoletju in ni prizadela zgolj
enega človeka, temveč se »okužba« hitro širi med ljudmi. Ima tri glavne
simptome, ki niso značilni samo za sedanjost, temveč tudi prihodnost
človeštva: prvi je življenje v zaprtih prostorih, drugi komuniciranje na
daljavo in preživljanje časa pred zasloni, tretji pa strah pred okužbo.

### Simptomi novega načina življenja

Kaj je mogoče povedati o omenjenih treh simptomih? Poglejmo najprej, kje
se zadržujejo ljudje. Podatki o tem, koliko časa preživijo v zaprtih
prostorih, so bili presenetljivi že v predkovidnem času. Obširna anketa,
ki so jo v Združenih državah Amerike med več kot devet tisoč respondenti
izvedli med letoma 1992 in 1994, je pokazala, da so ljudje med štirimi
stenami preživeli skoraj 87 % časa, od tega v stanovanju 68,7 %, v
pisarni 5,4 %, v restavraciji 1,8 % in v drugih zaprtih prostorih 11 %,
ob tem pa še 5,5 % časa v vozilih (Klepeis idr. 2001). Na prostem so po
tej raziskavi preživeli zgolj 7,6 % časa. Novejša je analiza Googlovih
podatkov iz 135 držav o gibanju oziroma zadrževanju v zaprtih prostorih
med februarjem in junijem 2020; pokazala je, da so ljudje med pandemijo
covida-19 -- ne posebej presenetljivo -- doma preživeli bistveno več
časa kot v prejšnjih letih, manj pa na delovnem mestu. Avtorja
podrobnejše analize podatkov domnevata, da se je mobilnost zmanjšala
tako zaradi vladnih priporočil in ukrepov za zajezitev širjenja virusa
kot tudi zaradi spremenjenih navad, ki so bile povezane s strahom pred
okužbo (Sulyok in Walker 2020). Če se bo strah v podobnih krizah, ki bi
nas utegnile prizadeti, ponovil ali celo stopnjeval, je mogoče
predvideti, da se bosta zmanjšana mobilnosta in zapiranje med štiri
stene nadaljevali in bodo ljudje v prihodnje, če bo mogoče, več časa
delali doma ter se ob podobnih zdravstvenih in drugih krizah več časa
zadrževali doma, v domnevno varnem okolju, a tudi pod nadzorom kamer in
drugih tehnoloških pripomočkov za evidentiranje delovnega časa.

Druga globalna težnja, ki jo je smiselno upoštevati pri razumevanju
vsakdanjika, je povečanje časa, ki ga ljudje preživijo pred zasloni. Na
to je opozoril Adam Alter v knjigi *Sužnji zaslona* (izv. 2017) in v
njej obliko odvisnosti pripisal pametnim telefonom; v njihove zaslone so
ljudje v povprečju gledali tri ure dnevno (Alter 2019). Ta čas se je po
raziskavi eMarketer do leta 2019 še precej raztegnil, namreč na 3 ure in
43 minut in je pri odraslih tistega leta prvič presegel čas, ki so ga
namenili gledanju televizije, tj. 3 ure in 35 minut (Zalani 2021).
Raziskava, ki so jo leta 2020 izvedli v ZDA in Veliki Britaniji na
vzorcu 4000 odraslih oseb, je opozorila na bistveno povečanje
»zaslonskega časa« med t. i. *lockdownom* oziroma popolnim zaprtjem v
času pandemije. V zaslone telefonov in tablic so ljudje, ki so
sodelovali v raziskavi, sicer v povprečju zrli 4 ure in 33 minut dnevno,
med zaprtjem pa se je ta čas raztegnil na 5 ur in 2 minuti; v zaslone
računalnikov so prej gledali 4 ure in 54 minut, med zaprtjem pa 5 ur in
10 minut dnevno; televizijo so prej gledali 4 ure in 30 minut, med
zaprtjem pa 5 ur in 9 minut; igre so na konzolah in drugih napravah
igrali 3 ure in 12 minut dnevno, med zaprtjem pa se je ta čas podaljšal
na 3 ure in 45 minut. Ugotovitev raziskave je bila tudi, da ljudje v
Združenem kraljestvu preživijo kar 34 let svojega življenju pred zasloni
-- torej večino budnega časa (Vision Direct 2022). V ZDA je ta številka
še višja, Američani pred zasloni v povprečju preživijo kar 44 let, kot
je opozorila druga raziskava o tej temi. Junija 2020 je 62 % staršev
najstnikov, starih med 14 in 17 let, poročalo, da so njihovi otroci od
začetka pandemije dnevno porabili več kot štiri ure za elektronske
naprave. Le 32 % staršev, ki so sodelovali v raziskavi, je navedlo, da
so njihovi najstniki že pred pandemijo uporabljali elektronske naprave
več kot štiri ure dnevno (Petrosyan 2022).

Omenjene raziskave nakazujejo pomembno spremembo v razumevanju
vsakdanjika in življenja nasploh. Ker postajajo zasloni za mnoge glavna
okna v svet, bi lahko opustili predstavo, da je tisto, kar ljudje
spremljajo po zaslonu, t. i. navidezna resničnost, in tisto, kar se
dogaja v fizičnem prostoru, dejanska oziroma resnična resničnost.
Namesto preživete dihotomije bi morali dosledneje razpravljati o
digitalnem in fizičnem prostoru, ki sta se neločljivo prepletla (Podjed
2010). Še več: od leta 2020 digitalna resničnost za mnoge postaja, kot
kažejo tudi omenjeni statistični podatki, celo pomembnejša od fizične
resničnosti, posebej če upoštevamo, da ljudje veliko večino budnega časa
preživijo pred zasloni. Biti »odklopljen« od zaslona je očitno
nenavadneje kakor biti »priklopljen« nanj, objava na omrežju pa postaja
resničnejša in pomembnejša od izjave, izrečene od blizu, iz oči v oči.

Tretje dejstvo, zaradi katerega se družba spreminja, je strah pred
okužbo. Zaradi tega so ljudje med pandemijo covida-19 presenetljivo
hitro spremenili utelešene prakse (gl. npr. Csordas 1990; Low 2003;
Muršič 2006; Pezdir 2008), o katerih je antropolog Marcel Mauss
razpravljal že v prvi polovici prejšnjega stoletja. V eseju o telesnih
tehnikah iz leta 1934 je opisal, kako se ljudje od zgodnje mladosti od
staršev, učiteljev in vrstnikov učijo, kako neko gibanje ali dejanje --
od hoje do teka in plavanja -- opravijo pravilno, dokler ga ne začnejo
izvajati samodejno, prakse pa v tem procesu tako ponotranjijo, da
postanejo del njihovega *habitusa* (Mauss 1996).[^12] Med pandemijo se
je ta habitus, vključno z naborom rutiniziranih praks, presenetljivo
hitro razsul; ljudje so zaradi ukrepov za zajezitev širjenja virusa in
napotkov, da je treba ostati doma, razgradili stare in razvili nove
telesne tehnike, ki jih prej skoraj niso poznali: odpiranje vrat s
komolcem, pozdravljanje s trkom pesti, potiskanje nakupovalnega vozička
z dvema prstoma, sezuvanje čevljev brez dotikanja ... Tehnike so so se v
času pandemije spremenile tudi pri bežnih in redkih medsebojnih stikih v
živo: objeme, poljube in rokovanje je pogosto nadomestil pozdrav od
daleč, z dvignjeno roko, ali drug način izražanja naklonjenosti na
daljavo, dotikanje pa je nadomestilo izogibanje (Podjed 2020a: 25).
Mnoge prakse, ki so se pojavile v nastajanju »kovidne krajine«, so bile
regulirane, spremljane, nadzorovane. Pokazalo se je, da so se različni
refleksi covida-19 -- od bioloških, moralnih, družbeno-kulturnih do
psiholoških -- morda najjasneje izrazili prav v nastajajočih in
izginjajočih praksah (Chao 2023).

Strah pred okužbo se ni kazal le v pozdravih in povečani medosebni
razdalji, temveč tudi pri rokovanju s stvarmi, pridobljenimi iz domnevno
nečistega sveta onkraj štirih sten, npr. s hrano in drugim blagom, ki so
ga trgovci dostavili na dom. Utrjevanje takšnih praks in še kakšnih
novih je pričakovati tudi v prihodnje, posebej ob zavedanju, da smo med
pandemijo covida-19 dokončno zaživeli v družbi, ki je tveganje postavila
v središče obstoja. Zamisli o družbi tveganja, o kateri je razpravljal
sociolog Ulrich Beck (2009), so postale del vsakdanjika, telesne
tehnike, ki so nastale med zdravstveno krizo, pa so ljudje ponotranjili.
Tisto, kar je zunaj doma, so ljudje še bolj kakor prej začeli razumeti
kot nevarno, nečisto ter spoznali, da je bolje ostati zaprt na varnem.
Pa četudi to ni nujno res. Skratka, pravilo »ostani doma«, ki v
simbolnem smislu pomeni biti na varnem, je postalo gradnik
posodobljenega habitusa.

### Zemljani pod kupolami

Družboslovci in humanisti niso bili prvi, ki so razpravljali o družbi
tveganja, spreminjanju navad med krizo in življenju v zaprtih prostorih,
ki zaznamuje in preoblikuje ljudi. Nastanek nove družbe, v kateri se
posameznik boji odprtih prostorov in drugih ljudi, je sredi 50. let
prejšnjega stoletja napovedal že Isaac Asimov, sicer profesor biokemije
na Univerzi v Bostonu, ki je bil med najplodovitejšimi pisci
znanstvenofantastičnih del, saj je napisal in uredil več kot 500 knjig
in ob tem odposlal še približno 90 tisoč pisem.[^13] Med najbolj
poznanimi deli iz njegovega bogatega opusa je serija romanov o robotih,
t. i. robotska trilogija, ki se začne z delom *Jeklene votline* (Asimov
1986a, izv. 1953), nadaljuje z *Golim soncem* (Asimov 1986b, izv. 1956)
in sklene z *Roboti jutranje zore* (Asimov 1987, izv. 1983). V prvem
delu se detektiv Elijah Baley med reševanjem skrivnostnega primera
spopada s strahom pred odprtim prostorom. Agorafobija pa ni njegov
osebni strah, temveč je dejansko kolektiven. Asimov si je namreč
zamislil, da bodo Zemljani čez približno tri tisočletja živeli nagneteni
v mestih, vkopanih v zemljo in pokritih z ogromnimi kupolami. Zaradi
prenaseljenega planeta naj bi bilo bivanje v zaprtih prostorih -- poleg
kolonizacije drugih planetov -- edina rešitev za trajnejše preživetje
človeštva. Na Zemlji bi po pisateljevi viziji namreč živelo osem
milijard ljudi, kar je približno trikrat več kot v času, ko je izšel
prvi del trilogije. Če sodimo po številu prebivalstva na Zemlji in
načinu življenja, kakor ga je opisal Asimov, v takšni prihodnosti vsaj
deloma že živimo.

V nadaljevanju trilogije *Golo sonce* se pripoved premakne na Solarijo,
drug planet, ki ga je osvojilo človeštvo. Solarijci so drugačni od
Zemljanov, saj ne prenesejo gneče. Pravzaprav sploh ne sprejemajo
srečanj v živo in se od blizu srečujejo le izjemoma, npr. zaradi spolnih
odnosov, sicer nujnih za nadaljevanje vrste, a jih opravljajo brezčutno,
rutinsko in z gnusom ter niti najmanj zaradi užitkov, sproščanja in
povezovanja. V strahu pred prenaseljenostjo planeta vzdržujejo stalno
število prebivalcev, ki jih je samo 20 tisoč. Za vsakega od njih skrbi
več tisoč robotov, ki jim pomagajo pripravljati hrano in pospravljati
razkošna bivališča. Za medsebojno komuniciranje uporabljajo nekakšne
holograme, s katerimi se oseba z druge strani planeta vizualno premakne
v dom druge osebe in se ji tako prepričljivo približa, čeprav dejansko
ostane doma, na varnem -- podobno kot to Zemljani današnjega časa
počnejo prek Zooma, Skypa, Teamsov in drugih digitalnih pripomočkov za
vizualno in zvočno komuniciranje na daljavo.

Transformacija na našem planetu je dejansko prepletla obe Asimovi
viziji, tisto z Zemlje in ono s Solarije: vse več ljudi se vse bolj
zapira med štiri stene in v zaprtih prostorih preživi večino časa, kar
pa ne pomeni, da ljudje zaradi nagnetenosti v mestih in bivališčih
živijo bližje drug z drugim in so bolj povezani. Dejansko se, fizični
bližini navkljub, pogosteje povezujejo na daljavo in sporazumevajo s
»pametnimi« napravami -- telefoni, tablicami in računalniki, ki delujejo
podobno kot roboti na Solariji -- ali pa ljudje služijo napravam in
njihovim snovalcem. V bistvu postajajo zaradi tehnoloških pripomočkov
vse bolj osamljeni, hkrati pa si domišljajo, da so skupaj, kot je to
poudarila Sherry Turkle v knjigi s povednim naslovom *Alone Together*, v
kateri analizira vpliv informacijskih in komunikacijskih tehnologij na
družbo (Turkle 2011). Obe težnji, torej biti na varnem, izoliran in v
zavetju, ter pred zaslonom, povezan z drugimi, sta se združili in
zaznamovali življenje med krizami.

### Obdobje trajne krize

Življenje med krizami? V množini? Seveda. Ali pa med eno krizo, ki se je
razvlekla v nedogled in se izraža v različnih podobah -- okoljski,
finančni, politični, zdravstveni, energetski, ideološki in še kakšni
drugi krizi. To je namreč naslednja osrednja podmena te knjige: zdi se
namreč, da ne živimo več v normalnosti, kakor smo jo poznali v
preteklosti, temveč smo s pandemijo covida-19, vojnami v Ukrajini, Gazi
in drugod po svetu, naravnimi katastrofami in drugimi prelomnimi
dogodki, ki se v 21. stoletju vrstijo drug za drugim, vstopili v obdobje
»permanentne liminalnosti« (Szakolczai 2018), »trajne krize« (Klepec
2019), »polikrize« (Henig in Knight 2023) oziroma »permakrize« (angl.
*permacrisis*), ki jo je slovar Collins celo izbral za besedo leta 2022
in jo definiral kot »daljše obdobje nestabilnosti in negotovosti, zlasti
tisto, ki je posledica serije katastrofalnih dogodkov« (Collins 2023).
Tako smo očitno (znova) v času, ko se uresničuje izjava Theodorja W.
Adorna, ki je že leta 1956 v razpravi z Maxom Horkheimerjem dejal, da je
svetovna situacija slabša kot kadar koli in da prvič živimo v svetu, ki
si ga ne moremo niti zamišljati več boljšega (Adorno in Horkheimer
2011).[^14]

Kaj pa če je omenjena permakriza zgolj občutek, ki se pojavi zaradi
nelagodja ob naglih tehnoloških in drugih spremembah? Mogoče je celo, da
človeštvo nikoli ni živelo v »normalnosti«, kriza pa je že od začetka
človeške vrste edino normalno stanje, le da je zdaj to očitneje kot v
preteklosti zaradi bliskovitega prenosa informacij po svetu, vključno z
najrazličnejšimi teorijami zarot, ki podpihujejo plamteči občutek krize
in negotovosti. Kakor koli, v nadaljevanju bo razvidno, da »permakrizno
stanje« ustreza tako nekaterim državljanom (ali pa se jim to vsaj
dozdeva) kakor tudi vladam v različnih družbeno-političnih ureditvah, od
najtotalitarnejših do bolj demokratičnih. Tisti, ki tičijo doma, so za
režime manj nevarni, v dobi nadzornega kapitalizma pa je mogoče njihove
podatke bolje izrabiti, posebej če večino budnega časa preživijo pred
zasloni. Ljudje nikakor ne ostanejo doma samo zaradi tega, ker bi tako
želela oblast, temveč so v to vse pogosteje primorani zaradi dejanskih
nevarnosti in groženj v okolju, zaradi katerih postaja marsikod po svetu
življenje zunaj varnega bivališča podobno nepredstavljivo kakor na
Zemlji, kot si jo je zamislil Asimov. V romanih sicer ni podrobneje
pojasnil, zakaj so se ljudje sploh poskrili v »jeklene votline« in
nepredušno pokrili mesta s kupolami, a predstavljamo si lahko, da je
bilo ozračje preonesnaženo ali pa so bile zunanje temperature
neznosne.[^15] Napovedi strokovnjakov, še posebej opozorila Mednarodnega
panela za podnebne spremembe kažejo, da je nekaj podobnega pričakovati v
ne posebej oddaljeni prihodnosti (IPCC 2021, 2023). Če se uresničijo
najbolj črni scenariji, bo treba zavetje pogosteje iskati v stavbah, ki
bodo varovale pred ekstremnimi temperaturami in naravnimi pojavi, kot so
viharji, poplave in požari, ki vse pogosteje divjajo tudi v krajih, kjer
je bilo to nekdaj nepredstavljivo.

### Atomizirano ali povezano človeštvo?

In kaj se bo zgodilo, če bodo ljudje v zaprtih prostorih delali, spali,
preživljali prosti čas, se izobraževali in družili na daljavo? Kakšna
družba bo nastala med krizo, ki bi se lahko raztegnila v neskončnost?
Ena možnost je, da se bo atomizirala in razpadla na prafaktorje; vsak bo
poskrbel zase in morda še za svojo osnovno »molekulo«, torej ožjo
družino ali zvezo s prijateljem, za druge pa mu ne bo mar. Tako bi se
uresničila legendarna izjava nekdanje britanske premierke Margaret
Thatcher, ki je v intervjuju za revijo *Women\'s Own* dejala, da ljudje
težave vse pogosteje prelagajo na družbo, ki dejansko ne obstaja.
»Nobene takšne reči ni!« je pribila tedanja predsednica vlade.
»Obstajajo samo posamezni moški in ženske in obstajajo družine in nobena
vlada ne more ničesar storiti sama, temveč le prek ljudi, ki pa morajo
najprej poskrbeti zase« (Thatcher 1987).

Bolj optimistična možnost je, da bo v trajni krizi, ki se bo morda nekoč
celo končala, nastala čvrstejša, zmernejša in vzdržnejša globalna
skupnost. Podobno je premišljal James Lovelock, avtor znamenite hipoteze
Gaja, s katero je skušal pojasniti, da sta življenje na Zemlji in sam
planet neločljivo povezana dela celote, ki vplivata drug na drugega in s
sistemom povratnih zank uravnavata podnebje -- podobno kot termostat.
Lovelock je od 70. let prejšnjega stoletja, ko je z mikrobiologinjo Lynn
Margulis predstavil hipotezo (Lovelock in Margulis 1974), ki je mnogim
sprva zvenela prenaivno, nerealno in predvsem neznanstveno, opozarjal na
pregrevanje planeta zaradi čezmernih izpustov toplogrednih plinov. Po
desetletjih opozarjanja, med katerimi so se izpusti povečevali, je
priznal, da so podnebne spremembe neustavljive, človeštvo pa se mora
pripraviti na težavno pot v prihodnost. Knjiga, ki ima v naslovu prav to
besedno zvezo, namreč *Težavna pot v prihodnost* (2017), pa vendarle ni
povsem črnogleda. Lovelock, očitno nepoboljšljivi optimist, v njej
pojasni, da moramo preobrazbo, ki jo doživljata tako človeštvo kot
planet, razumeti kot naporen, a lep proces, v katerem nastaja
solidarnejša družba. Po njegovih napovedih bo v prihodnosti na Zemlji
živelo bistveno manj ljudi kot danes, bodo pa zato enotnejši.

Lovelock v naslednji knjigi opisuje obdobje, ki ji daje naslov:
*Novacen* (2021). Novacen bo predvidoma sledil antropocenu, v katerem je
človeštvo postalo glavna geološka sila, ki spreminja planet. V tem delu
je še eksplicitnejši, saj trdi, da bo v ne tako oddaljeni prihodnosti
človeško inteligenco postopno nadomestila umetna inteligenca oziroma
»hiperinteligenca«, kakor ji sam pravi, in celo ob predstavitvi tega
scenarija deluje pomirjujoče. Zagotavlja namreč, da bi morali biti
veseli in ponosni, da smo zasnovali novo obliko življenja, ki ne temelji
več na ogljiku kakor človeško telo, temveč na siliciju in drugih
materialih, iz katerih je zasnovano čipovje. Novo življenje bomo
verjetno vzljubili, saj ga bomo imeli za svojega potomca, ni pa nujno,
da nas bo tudi umetna inteligenca imela tako rada, kakor imamo mi svoje
starše. Morda bomo na poti v prihodnost res izumrli kot vrsta homo
sapiens, torej kot misleči človek, a bomo hkrati ustvarili novo obliko
življenja -- mislečo napravo.

### Nastanek novih hominidov

Nekaj podobnega trdi zgodovinar Yuval Noah Harari (2017), ki napoveduje
postopno prevlado »podatkovne religije« -- pravi ji *dataizem* -- in
zlitje človeške in umetne inteligence v eno bitje. Novi človek, *homo
deus*, bo spojen z računalnikom, njegove fizične in umske zmogljivosti
pa bodo bistveno presegle zmogljivosti današnjega človeka. Morda se bo
celo, če v mislih stopimo korak dlje, človeški um dokončno premaknil na
digitalno platformo in tam živel večno, kakor napoveduje futurolog Ray
Kurzweil, ki je od leta 2012 zaposlen v Googlu kot direktor inženirstva.
Po njegovih napovedih naj bi se »tehnološka singularnost«, ki označuje
zgodovinski trenutek zlitja človeka in računalnika oziroma združitve
človeške in umetne inteligence, zgodila najpozneje leta 2045 (Kurzweil
2005).

Kakšna prihodnost torej čaka človeka? Sam menim -- in poudarjam, da gre
pri tem bolj za ugibanje kot za prognozo, utemeljeno izključno na
znanstvenih dejstvih --, da si bodo ljudje v prihodnosti dejansko
nadgradili umske in telesne zmogljivosti, si podaljšali življenje tako s
prehranskimi dodatki kot tehnološkimi vsadki ter svoj obstoj bolj
prepletli s stroji. Predvsem o slednjem skoraj ni dvoma, saj smo že zdaj
»kiborgi«, če parafraziram Donno Haraway (1999), s telefoni v rokah in
zasloni pred nosom. To pa še ne pomeni, da bodo kmalu vsi postali
»nadljudje« (Nietzsche 1984), kakor trdita guruja transhumanizma Harari
in Kurzweil. Prav nasprotno: delitve med ljudmi bodo med digitalno
preobrazbo, ki se pospešeno dogaja, predvidoma bistveno večje kot v
preteklosti. Nekateri posamezniki, kakor tisti, ki v nebo vzletajo z
zasebnimi »penisoidnimi« raketami, s kakršno se je v vesolje junija 2021
povzpel Amazonov ustanovitelj in solastnik Jeff Bezos,[^16] bodo
dejansko podaljšali svoja življenja, se priključili neposredno na
računalnike in se morda nekega dne celo razglasili za božanstva. Večina
ljudi pa bo ostala trdno na Zemlji, z nogami v blatu. Namesto da bi si
um nadgrajevali, jim ga bodo naprave sproti prečiščevale in jim pomagale
oblikovati umetne spomine ter sprejemati odločitve. Ti bodo še več časa
ostajali doma in se gibali manj kot doslej, zato se bo začelo
spreminjati tudi njihovo telo. V varnem zavetju in osami bodo še več
delali na daljavo in z vsako sekundo pred zaslonom prispevali drobec k
bogastvu tistih zgoraj, med oblaki, in to fizičnimi in digitalnimi.

Nastanku tega novega človeka, ki je kontrapunkt homo deusa, kakor si ga
je zamislil Harari, je posvečena ta knjiga. Nekoč sem mu pravil kovidni
človek, latinsko *homo covidensis*, saj je bila pandemija covida-19 po
mojem mnenju sprožilni moment, ki je -- seveda ne genetsko, temveč zgolj
v družbeno-kulturnem smislu -- prispeval k oblikovanju pokornega,
delavnega, pridnega in ne pretirano mislečega človeka, primerljivega s
tistim iz romana *Krasni novi svet* Aldousa Huxleyja (2016, izv.
1932)*.* Ko razpravljam o tem novem človeku pa -- glasno poudarjam in
dvakrat podčrtam --, se nikakor ne pridružujem zagovornikom svetovne
zarote, po kateri skrivna klika »iluminatov«,[^17] »reptilijanov«[^18]
ali drugih skrivnostnih skupin ali celo bitij z neznanega planeta
načrtno snuje svet in družbo po svoji meri in skrivaj kuje načrte, kako
ljudi zasužnjiti pred zasloni in jih poneumiti, potem pa se bo v
najhujši krizi poskrila po luksuznih zakloniščih ali si poiskala nov
življenjski prostor na Marsu in drugih planetih.[^19] Iskreno verjamem,
da -- morda za koga na žalost -- v ozadju ni skrivnega, vseobsegajočega
in veličastnega načrta, velikaši, ki vlečejo niti, pa obstajajo kvečjemu
v romanih, filmih in domišljiji teoretikov zarote (prim. Grušovnik
2022). Morda pa je od vsega še najsrhljivejše, da v zakulisju ni
vélikega načrta in da se v nove načine življenja podajamo bolj ali manj
prostovoljno, samodejno in nepremišljeno, pri čemer v zameno za občutek
varnosti in udobja sprejemamo tudi stalni nadzor, ki v času krizolacije
postaja »nova normalnost« (Szakolczai 2022).

Kdo pa so akterji tega nadzora? Kakor bom skušal pojasniti predvsem v
sklepnem poglavju, so to finančne elite, ki bogatijo na račun novega
načina življenja pred kamerami, zasloni in v zaprtih prostorih. Njihovo
bogastvo se kopiči pri trgovanju s podatki, ki se zbirajo s stalnim
nadzorom po spletnih omrežjih, ki so prepredla svet, in vsenavzočih
kamerah ter s sledenjem po globalnem navigacijskem sistemu GPS, s čimer
se ljudje lažje orientirajo na prostem in se brez njih vse težje
znajdejo ter se ugodneje in varneje počutijo doma (gl. Podjed 2019).

### Stalna začasnost medprostorov

Tisti, ki ostajajo doma, pa dejansko niso povsem na varnem, temveč nanje
prežijo nove nevarnosti, med katerimi je tudi samota -- ali pa so to
drugi ljudje. Človek med štirimi stenami seveda ni nujno zares sam,
četudi se počuti osamljen. V zaprte prostore se lahko med krizo zateče z
družino ali sostanovalci, s katerimi preživlja čas drugače kakor v
nekdanji normalnosti. Med pandemijo covida-19 se je npr. pokazalo, da
lahko stalna navzočnost partnerke ali partnerja bistveno vpliva na
razmerja med njima in pogosteje vodi v ločitev (Ellyatt 2022). V
izolaciji in osami je bilo tudi več primerov družinskega nasilja kot v
preteklosti, ko so bili otroci pogosteje v šoli, torej na varnem, starši
pa na delovnih mestih (gl. npr. Katz idr. 2021). Biti skupaj torej nujno
ne pomeni imeti boljših odnosov z bližnjimi.

Med štirimi stenami je omejeno tudi gibanje, kar vpliva na krnenje
človekovih fizičnih sposobnosti. Da bi to preprečili, se nekateri
znajdejo in si doma namestijo sobno kolo ali tekoči trak, po katerem
gonijo ali tečejo, a se ne premaknejo nikamor. Te naprave so torej
izvrsten simbolni prikaz sodobnega načina življenja, pri katerem se
ljudje trudijo napredovati, a ne pridejo nikamor. S podobnim gibanjem
brez premikanja naprej je povezana tudi sodobna mobilnost. Tudi takrat,
ko se ljudje premikajo zunaj svojega doma, so pogosto negibni in v
zaprtem prostoru -- v avtomobilu, vlaku ali avtobusu. Zasebna vozila so
pogosto podaljški doma oziroma medprostori, v katerih preživijo skoraj 6
% časa za dnevne poti med domom in službo (Klepeis idr. 2001). Ti
prostori so za nekatere zatočišče, saj jim omogočajo sprostitev, premor
in odklop ter sproščene pogovore s sopotniki, za druge pa so mučilnice,
v katerih trpijo v skrotovičenem položaju in se potijo ob nadležnih
pogovorih z družinskimi člani in drugimi sopotniki.

Posebni medprostori so tudi zabojniki, obravnavani v posebnem poglavju
te knjige. Veliki zaboji z večplastnim pomenom so morda celo osrednji
simbol sedanjega časa. Z njimi pripotuje blago od daleč iz tujine, in to
na ogromnih čezoceanskih ladjah, in pride do bivališč. Ko ljudje stvari
porabijo in jih zavržejo, postanejo smeti, ki znova končajo v zabojniku
in naposled na smetišču.[^20] V zabojnikih se torej prevažajo stvari in
smeti, postanejo pa tudi začasna bivališča, ki jih postavijo za žrtve
potresov, poplav in drugih naravnih nesreč. Njihova »začasnost« lahko
postane dolgotrajna ali celo stalna. Iz improviziranih bivališč je
pogosto težko izstopiti, v njih pa je sčasoma tudi težko (pre)živeti.
Zabojniki niso zgolj metafora za propad, siromaštvo in atomizacijo
družbe; so tudi tisto, kar v obliki mobilnih hišic ljudi tako privlači,
da so pripravljeni za bivanje v pločevinastem bivališču plačati stotine
ali celo tisoče evrov na teden, pri čemer dopustniška izolacija v
zabojniku postane podoba skrajnega užitka. V vsakem primeru je zabojnik
izvrstna metafora za homogenizacijo, standardizacijo in komodifikacijo,
torej poblagovljenje sodobnih načinov življenja in sveta nasploh. Sveta,
ki je nenehno v krizi in v katerem postajajo ljudje vse bolj izolirani,
čeprav so si fizično morda celo blizu.

### Vstanite, v krizolacijo zakleti

Ob doslej zapisanem se morda zdi, da je podoba izoliranega človeka, ki
se v času trajne krize zapira v zabojnike, in to v dejanskem in
prenesenem pomenu, izjemno pesimistična -- ali pa je temačna vsaj za
večino ljudi na svetu, ki so ali bodo obtičali v takšni ali drugačni
različici krizolacije. A to ni nujno res. Knjiga z različnimi primeri
pokaže, da lahko človek pretrga spone, ki ga pripenjajo na bivališča in
pred zaslone, in se poda na prosto -- podobno kakor si je to drznil
detektiv Elijah Baley v Asimovi viziji prihodnosti. Po nekaj sprehodih
na prostem, ki so bili zanj psihično izjemno naporni, je prišel do
pomembnega spoznanja. Posvetilo se mu je, da sta si oba planeta, Zemlja
in Solarija, po načinu življenja precej podobna, četudi so mesta v prvem
natrpana, drugi pa je redko poseljen. Življenje ljudi na obeh namreč
obvladuje inačica agorafobije, torej strahu pred odprtim in javnim
prostorom ter množico. Baley je ta strah skušal večkrat premagati, tako
da je stopil na prosto in ob tem celo izgubil zavest. A je vztrajal in
poskušal znova in znova.

Tako lahko, menim, svet onkraj štirih sten znova spozna tudi spremenjeni
človek in spotoma odkrije homo sapiensa v sebi, ki morda še ni izginil,
temveč se je le potuhnil. Še vedno lahko pretrga spone, s katerimi je
priklenjen pred zaslon, po katerem spremlja odseve dejanskega sveta. Še
vedno lahko izstopi iz medprostora in medčasja krizolacije, pogleda
proti nebu ter uzre resničnost, namesto da kot zapornik v znameniti
Platonovi alegoriji o jami gleda le sence sebe in drugih na steni
(Platon 1976).

Lahko pa seveda ostane doma, pred zaslonom, na varnem.

## 2 MEDČASJE Zataknjeni v krizi

Januarja 2020 je kazalo, da se je začelo še eno običajno, normalno leto
-- z vsemi nenormalnostmi vred. Svetovni mediji so poročali o izstopu
Združenega kraljestva iz Evropske unije, o požarih, ki so pustošili po
Novem Južnem Walesu in Virginiji v Avstraliji, ter o uradni obtožbi
zoper tedanjega ameriškega predsednika Donalda Trumpa in njegovi
morebitni razrešitvi. Slovenski mediji so se posvečali preglavicam
manjšinske vlade, ki se je postopoma razkrajala, dokler ni ob koncu
meseca njen predsednik odstopil. Izbruh skrivnostne »pljučnice« na
Kitajskem je bil v novicah že omenjen (gl. npr. AFP 2020), a še ni
postal glavna novica, ki bi zasedla naslovnice.

Že po dveh mesecih je bil položaj povsem drugačen: naslovnice časopisov,
revij in spletnih medijev ter uvodne minute televizijskih in radijskih
poročil je zasedel virus. Svetovna zdravstvena organizacija je 11. marca
razglasila pandemijo covida-19, dan pozneje je sledila Slovenija in
objavila odredbo, v kateri je pisalo, da se »razglasi epidemija
nalezljive bolezni SARS-CoV-2 (COVID-19)« (UL RS 2020). Odredba, ki je
začela veljati ob 18. uri, je pretresla utečene navade, hkrati pa tudi
možnosti za etnografsko terensko delo. Če so raziskovalke in
raziskovalci načinov življenja želeli do ljudi, so se morali zateči k
novim in hkrati starim pristopom, vključno z raziskovanjem na daljavo
kot -- pogojno rečeno -- sodobni različici »foteljske antropologije«,
torej načina antropološkega raziskovanja, ko antropologi in etnologi
prosijo svoje »namestnike« na terenu, naj zberejo podatke zanje, ali pa
preučujejo kulturne specifike na podlagi vprašalnic, ki so jih
izpolnjevali lokalni pisarji (Podjed in Muršič 2021).

Za to razpravo je bistveno, da se je v začetku leta 2020 začel krizni
čas, ki se je nepričakovano razvlekel na dolgi dve leti. V krizi, ki ni
bila samo zdravstvena, temveč tudi gospodarska, medijska in morda kar
splošna ali vseobsegajoča, je začel čas teči drugače, prostor pa se je
za številne ljudi v Sloveniji in po svetu skrčil, v nekaterih primerih
celo na štiri stene bivališča, med katerimi so ostajali tako posameznice
in posamezniki kot družine in druge skupnosti.[^21] To poglavje je zato
namenjeno obravnavi liminalnega stanja med pandemijo; nanj skušam
pogledati retrospektivno ter s časovnim -- in seveda tudi kritičnim --
odmikom razumeti, kako takšne »vmesne« situacije vplivajo na ljudi in
družbo. Pri tem se zdi posebej pomemben fenomen *medčasja* (angl.
*meantime*), torej vmesnega časa, v katerem se siceršnja temporalnost
bodisi raztegne bodisi skrči, v vsakem primeru pa se spremeni v nekaj
novega, kvalitativno drugačnega.[^22]

Posebej pomembno je vprašanje, kako na oblikovanje in dojemanje medčasja
vpliva eden od dveh delov skovanke »krizolacija«, namreč kriza -- po
slovarski definiciji »neugodno, težko rešljivo stanje« (Fran) in tudi
»odločilni trenutek ali stanje« oziroma »(odločilni) preobrat« (Verbinc
1974: 389; Tavzes 2002: 629), ki se lahko pojavi bodisi v družbi ali
podjetju bodisi pri posamezniku. Beseda sicer izvira iz starogrškega
poimenovanja za ločevanje, razločevanje, izbiro, sodbo, spor in podobno,
v 15. stoletju pa so z izrazom začeli poimenovati prelomno točko pri
napredovanju ali nazadovanju bolezni oziroma življenjsko pomembno in
pozneje v splošnejšem pomenu odločilno stanje, ko mora nastopiti
sprememba na bolje ali slabše (Online Etymology Dictionary 2023).

Kriza je s svojimi posebnostmi povezana tudi s »klasičnimi«
antropološkimi spoznanji, saj spominja na vmesno od treh faz obredov
prehoda, ki jih je na začetku 20. stoletja opisal folklorist Arnold van
Gennep (1977; izv. 1909), in sicer so to ločitev (separacija), prehod
(tranzicija oziroma liminalna faza) in ponovna vključitev (inkorporacija
oziroma reintegracija). Van Gennepovo tridelno shemo je v drugi polovici
prejšnjega stoletja nadgradil antropolog Victor Turner (1974) ter v
razpravi o strukturah in protistrukturah razširil idejo obredov prehoda
s konceptom liminalnosti ter pojasnil, zakaj za skupino ljudi v »vmesnem
stanju« veljajo drugačna pravila kakor za druge člane skupnosti. Van
Gennepov in Turnerjev model pri razlagah medčasja uporabljam v nekoliko
drugačnem smislu, kakor sta v rabi pri razlagah obredov prehoda, pri
katerih sta cilj in namen spremembe jasna, saj simbolno zaznamujeta
vstop v novo življenjsko obdobje glede na družbeni položaj. Pri
spremembah med krizami transformacija ponavadi ni vnaprej načrtovana ali
uglašena, kakor se pogosto dogaja v fazah obredov prehoda. Nasprotno:
kriza je (navadno) nenačrtovana, nepripravljena in tudi nestrukturirana,
spremembe, ki jih povzroči in jih nekateri spretno izrabijo sebi v prid,
pa bolj kot na sistematično restrukturiranje realnosti spominjajo na
»vrtinec«, ki spremeni uveljavljeno doživljanje časa in prostora ter
premeša stalno in nestalno, normalno in nenormalno. Pomembno je še, da
po turbulentnem času splošne »vrtoglavice« (Knight 2021) krize sploh ni
nujno konec. Nelagodno vmesno stanje se lahko podaljšuje v nedogled,
podobno kot so v azilne domove in centre za pridržanje »začasno«
nameščeni prebežniki in migranti, njihova agonija pa se lahko razvleče
na mesece in leta negotovosti in »regulirane začasnosti« (Zavratnik in
Cukut Krilić 2018).

### Antropološka fascinantnost medčasja

Omenjeno »reguliranje začasnosti« je bilo značilno tudi za pomlad leta
2020, ko so bili sprejeti odloki in druga pravila za omejitev gibanja
zaradi pandemije. Razmere so bile očitno fascinantne za številne
antropologinje in antropologe, ki so obtičali med štirimi stenami ter
počeli nekaj, kar so mnogi v preteklosti kritizirali (gl. npr. Holt
2003); šlo je za refleksijo lastne izkušnje osamljenosti, samote in
izolacije v času »popolnega zaprtja«, »samoizolacije« oziroma
»karantene«.[^23] Med njimi je bila tudi Linda M. Whiteford,
antropologinja z Univerze v Južni Floridi in raziskovalka družbenih
vidikov nalezljivih bolezni. Za to razpravo je posebej zanimiv začetek
in konec njenega besedila, v katerem mestoma poetično in predvsem
samorefleksivno opisuje, kako v samoti nastaja njen prispevek:

> S svojega balkona opazujem mirno morje v zalivu Tampa in gledam
> značilno arhitekturo muzeja Salvadorja Dalíja, prazno parkirišče
> gledališča Mahaffey ter balkone in verande v St. Petersburgu na
> Floridi. Nikjer pa ne vidim ljudi. Tiho je. Zdi se, da celo psi
> spoštujejo »samoizolacijo«, ki se je tudi sama držim. Pandemija
> covida-19 je to jutro kot lajtmotiv strahu, ki visi v zraku: je
> ponavljajoča, a ni niti vidna niti tiha. Živim v prostoru, kjer se
> virus še ne zdi resničen, a vem, da je in bo kmalu postal
> otipljivejši. Ob tem občutim nenavadno negotovost. Ostajam v
> samoizolaciji, upoštevam vsa priporočila, ki jih lahko, a vem, da
> najhujše šele prihaja. To mi daje čuden občutek moči in nemoči, ki
> skušata hkrati vplivati na moje ravnotežje. Ravno ta
> »neuravnoteženost« mi daje zagon in mi gre hkrati na živce. V njej se
> kaže kontrast med lepoto okolice s palmovimi listi in bugenvilijami
> ter zavedanjem, da milijoni ljudi izgubljajo službe in nimajo niti
> zdravstvenega zavarovanja niti upanja za prihodnost. To je ta
> neresničnost jutra, ko sedim za računalnikom kot že toliko let prej in
> spet razmišljam o pandemiji in o tem, kako sedanja ni podobna nobeni
> drugi od tistih, ki sem jih raziskovala ali o njih poučevala. Tokratna
> je brez primere. (Whiteford 2020: 7)

V nadaljevanju primerja položaj z izbruhom kolere v 90. letih prejšnjega
stoletja, ki ga je raziskovalno spremljala, in predstavi nekatere
pristope, ki bi jih lahko uporabili med pandemijo, od opolnomočenja za
aktiviranje lastne tvornosti in oblikovanja primernih pristopov za
sledenje širjenja virusa do angažiranja skupnosti. Zadnji odstavek v
članku je spet poetičen, refleksiven, avtoetnografski, bralca pa vrne v
njeno trenutno stvarnost in medčasje, v katerem se je ujela -- ali pa so
jo ujeli v njem. Opiše namreč, kako se zunaj večeri, ona pa je še vedno
na balkonu, pred računalnikom in se še naprej »socialno distancira«.
Pisanje, ki ga doživlja ne le kot avtoetnografsko analizo situacije,
temveč tudi kot terapijo, nekoliko blaži občutek, da jo pandemija
spravlja iz ravnotežja, saj jo s historičnega vidika razume kot enega
izmed mnogih trenutkov v zgodovini človeštva, ki so zamajali družbene
temelje in presekali čas. »Njen obseg je nedvomno brez primere,«
pripomni na koncu, »vendar družbeni razkoli, ki jih razgalja, niso novi.
Ravno tako pa ni nova človeška sposobnost spreminjanja« (Whiteford 2020:
9).

V podobnem slogu je svojo izkušnjo z začetka pandemije predstavila
avstralska antropologinja Genevieve Bell (2020), ki je prav tako
poudarila občutja ob prehodu iz starega v novi čas, pri čemer se je --
sklicujoč se na van Gennepa in Turnerja -- posvetila temporalnosti v
treh fazah obredov prehoda. Tudi njena naracija je nekoliko poetična in
predvsem zelo osebna. Pisanje začne s sporočilom, ki ga je sredi
februarja 2020 iz Canberre poslala prijateljici v Portland v ZDA in
poudarila, da ne ve, ali bi jo moralo skrbeti zaradi neznanega virusa,
ki se je začel širiti po svetu. Nato navede niz intimnih sporočil, ki
sta si jih izmenjali in v njih pisali o domačih zalogah hrane in o tem,
da je v veleblagovnicah začelo zmanjkovati toaletnega papirja. Ne poroča
pa zgolj o lastnih tegobah, temveč premišlja, kako izogibanje stikom
vpliva na raziskovalke in raziskovalce, ki so se začeli spreminjati v
»foteljske antropologe« (Friedman 2005; Stocking 1983; prim. Podjed in
Muršič 2021), ki pa niso sprejemali zgolj informacij »od zunaj«, torej
od svojih informatorjev na daljavo, temveč so opisovali še lastne zgodbe
o udobnih oblačilih, koronskih pričeskah in bradah, receptih za kruh z
drožmi, utrujenosti zaradi Zooma, izzivih starševstva med delom na domu,
pomembnih in nepomembnih službah, nasilju med štirimi stenami,
osamljenosti, socialnem odmikanju, razmerjih na daljavo, zaščitni
opremi, smrti, upanju, strahovih, praznih ulicah ... Predvsem pa so se,
kot piše, številni raziskovalke in raziskovalci posvečali nenavadnemu
minevanju časa, ki je bodisi skokovito švignil mimo ali pa se je
razvlekel v nedogled.[^24]

### (Avto)etnografija med štirimi stenami

Retrospektivno je to pisanje zanimivo, saj skoraj dobesedno povzema moja
opažanja iz knjige *Antropologija med štirimi stenami* (Podjed 2020a).
Zapise sem začel pripravljati peti dan po razglasitvi pandemije, ko sem
se prvič odpravil v bližnje nakupovalno središče in ugotavljal, kako se
je vsakdanja dejavnost, kakršna je nakupovanje, tako rekoč hipoma
spremenila. Kupci so se v veleblagovnici vedli nenavadno, saj jih je
skoraj polovica nosila rokavice in obrazno masko, premikali pa so se kot
»molekule plina« in skušali ostati »čim bolj vsaksebi«, zato se v
trgovini še pogledali niso, kaj šele ogovorili (Podjed 2020a: 13). V
nadaljevanju sem opisal še, kako sem si po prihodu iz trgovine skušal
pod tušem z vročo vodo sprati in nato z brisačo zdrgniti s kože nevidne
viruse.

Vse, kar je bilo zunaj, onkraj štirih sten, se mi je v tistih dneh zdelo
nevarno, zato sem z družino več časa preživel doma in pogosto premišljal
o času -- in z njim povezanim dolgčasom. Osmi dan izolacije sem se
razpisal o tem, kako sem v osnovni šoli cenil dolgčas, saj mi je
raztegnil počitnice v nedogled, nato pa sem se ga začel očitno bati in
zavračati trenutke, ko čas obstane. Ob tem sem pripomnil, da se med
pandemijo nisem ustavil le sam in moja družina, temveč je zastal ves
svet, in modroval, kakor bi se med dolgočasenjem lahko zamislili nad
sabo in svetom in morda prišli do recepta za boljšo družbo (Podjed
2020a: 20). Podobno sem razmišljal enajstega dne izolacije, ko sem ob
pogledu skozi kuhinjsko okno opazil, da se je na bližnjem šolskem
igrišču naselila smrdokavra, torej ptica, ki jo redko uzremo v urbanih
središčih. Ob opazovanju ptice, ki si je mesto našla na zaklenjenem
igrišču, obdanem z visoko ograjo, mi je znova na misel prišlo medčasje
oziroma brezčasje, ki me je spomnilo na postapokaliptične filme, v
katerih začne porušene zgradbe preraščati zelenje, v nišah, ki so bile
nekoč namenjene ljudem, pa si prostor najdejo živali. Ob koncu zapisa
sem dodal še premislek o času in postanku na poti v prihodnost, ki
ponuja »priložnost, da za hip postanemo in premislimo o lastni
prihodnosti« in nam omogoča, da si »v miru ogledamo kraje in bitja, ki
jih imamo pred nosom, a jih med hitenjem prezremo« (Podjed 2020a: 29).

Podobnih vprašanj, povezanim s časom in medčasjem, sem se dotaknil tudi
v naslednjih zapisih. Med drugim sem se spraševal, kakšen bo svet čez
pet let, torej »leta 5 p. kor\[oni\].« (Podjed 2020a: 71), in v zapisu z
naslovom »23 dni samote« ugotavljal, da smo doma izgubili nadzor nad
časom, saj nismo več vedeli, koliko časa je minilo, odkar so razglasili
pandemijo in je obveljalo pravilo »ostani doma«, ki so ga kot nekakšen
svetovni slogan, ki naj bi povzel duh časa in opozoril na bistveno,
oglaševali po veleplakatih in razglašali po medijih. Takole sem si
skušal odgovoriti na vprašanje, koliko časa smo v izolaciji:

> Bolj ko sem razmišljal, bolj se mi je odgovor zdel podoben oceni
> nizkih temperatur, ko piha močan veter: dejansko je 23 stopinj pod
> ničlo, zdi pa se nam, da je minus 50. Podobno je s karantenskimi
> dnevi: občutek za čas je čudno iztirjen. Danes, na primer, je sobota
> -- to vem, ker sem preveril na koledarju. Kljub temu naše dejavnosti
> niso bistveno drugačne kot ob torkih ali četrtkih. Če hočemo ujeti
> delovne in šolske zadolžitve, jih nekaj prenesemo na konec tedna, ob
> delovnih dnevih pa se prosti in delovni čas podobno pomešata. (Podjed
> 2020a: 78)

V nadaljevanju sem pojasnil, da se je utečena formula osmih ur dela,
osmih ur spanca ter osmih ur rekreacije, ki jo je na začetku 19.
stoletja zasnoval družbeni reformist in socialist Robert Owen, dokončno
razsula (prim. Crary 2023, kjer piše, zakaj kapitalizem potrebuje in
zahteva nenehen delavnik). Spraševal sem se, kako naj sploh definiram
dele dneva, če pa se med kuhanjem pogovarjam na daljavo s sodelavci,
namesto da bi pisal in raziskoval, pa se posvečam razkuževanju hrane, ki
so nam jo dostavili na dom, in spotoma še avtoetnografiji. Poudaril sem
še, da mi v izolaciji čas mineva podobno kot med dopustom v apartmaju,
pa ne zato, ker bi imel premalo dela, temveč ker sem si ga v takšnih
razmerah po neumnem naložim preveč, nakar visokoleteče obljube samemu
sebi »skopnijo med nenehnimi nakupi, pripravo hrane, čiščenjem ter
drugimi nujnimi opravili« (Podjed 2020a: 80).

Na 27. dan izolacije je nastal zapis z naslovom »Pavza«, v katerem se je
znova v središču znašel čas. V njem sem premišljal o premorih v
gledaliških predstavah, ki so včasih povednejši od besed, zvokov in
podob. Ob tem sem pripomnil, da »solza v očeh ali nasmešek v tišini
povesta več kot tisoč besed«, nakar sem se znova obrnil k premoru, ki
smo ga doživljali med pandemijo. Omenil sem, da lahko med »dolgo pavzo«,
kot sem opisal medčasje, iznajdemo nove načine komuniciranja,
ustvarjanja in raziskovanja, ki bodo ohranili tišino in premore, pa
četudi mučne in dolgočasne. »Prav povezovanje smisla in nesmisla,
dolgčasa in zabave, hitrih in počasnih trenutkov,« sem pripomnil ob
koncu, »je namreč bistvo predstave, ki ji pravimo življenje. Namesto da
pritisnemo na tipko za hitro prevrtavanje, se splača občasno pritisniti
na pavzo in življenje v celoti izkusiti.« (Podjed 2020a: 104).

### Čas je za še en krog

Do konca svojih zapisov sem še večkrat omenil čas in komentiral, kako
čudno mineva. Zapisal sem, da »\[n\]a domu otroke šolamo pet tednov, zdi
pa se mi, da je minilo bistveno več časa« (Podjed 2020a: 134), in v
čisto zadnjem zapisu, ki je nastal na 36. dan karantene, navedel, kakšne
spremembe sem opazil pri sebi in drugih v medčasju, od tega, da sem se
prenehal rokovati z ljudmi, do tega, da smo doma prodali avtomobil in se
dokončno znebili svojega vozila, saj je prav med pandemijo postal prej
breme kot koristen pripomoček. Precej poveden je sklepni odstavek
poslednjega zapisa, ki govori o trajni krizi in normalizaciji
nenormalnosti:

> Namesto da razumemo pandemijo predvsem kot vojno in krizo, jo je bolje
> razumeti kot normalen pojav, ki je za nekaj časa prekinil navidezno
> ravnotežje v svetu in družbi. In ravno med takšnimi prekinitvami, ki
> so nujne, se zgodijo najzanimivejše in najpomembnejše reči. Takšne, ki
> jih je vredno pogledati od blizu in jih zapisati. (Podjed 2020a: 142)

Pred objavo zapisov v knjižni obliki sem spisal še predgovor z naslovom
»Zastoj« in se v njem posvetil krožnosti časa. Pripoved sem začel z
vožnjo v dežju po cesti, očitno v času, ko smo še imeli avtomobil.
Opisal sem, kako sem mlajšega sina peljal k tastu in tašči v varstvo,
med vožnjo pa prisluhnil skladbi skupine Dan D, ki prepeva: »Čas bo
zacelil svet, čas bo pomlajšal ta planet. In ko naju ne bo, ostalo bo
rožnato nebo ...« Med simbolno vožnjo v prihodnost sem nato
retrospektivno, torej s pogledom v »vzvratno ogledalo« časa, skušal
pogledati, kaj vse se nam je zgodilo v medčasju, in ugotavljal, kako je
virus postal osrednja medijska tema. »Virus SARS-Cov-2 je vplivnežem
odščipnil prostor in nam odžrl čas,« sem ob tem pripomnil, »hkrati pa je
ponudil priložnost, da se ustavimo in premislimo, kaj pravzaprav
potrebujemo in česa si želimo« (Podjed 2020a: 9). Omenil sem še, kako mi
je med karanteno zaradi zapisov, ki sem jih ustvarjal in objavljal po
omrežjih, iz rok vse bolj polzel čas, ki sem ga -- nekoliko sebično --
nameraval porabiti zase -- za branje in sprehode v naravo, ter tudi za
družabne in intimne dejavnosti -- za namizne igre, kuhanje zdravih jedi
za domače in romantične večere v osami. Zgodilo pa se je nasprotno, saj
sem obtičal pred zaslonom in »pisal predvsem o tistem, kar se mi je
pletlo v glavi« (nav. delo: 11). Ob koncu uvodnega zapisa, ki je nastal
nazadnje, sem se vrnil k premoru, prekinitvi oziroma zastoju in ga
primerjal s prizorom v prometu, ko se prižge zelena luč, vozila pa v
gneči še vedno stojijo. Tudi ko sem prišel na cilj, sem ugotovil, da se
tam začne nova pot, torej nazaj proti domu, podobno kakor so to zapeli
Dan D v pesmi, ki je igrala po radiu: »Čas bo rekel stop, čas je za še
en krog, čas je za še en krog ...« (nav. delo: 12).

Medčasje, ki ga simbolizira sklenjen krog, je mene in številne druge
raziskovalke in raziskovalce načinov življenja očitno spodbudilo, da smo
se zazrli vase in v lastne navade in prakse. Hkrati pa smo se znašli v
nenavadni dilemi: kako v medčasju, ki smo ga preživljali med štirimi
stenami, priti do ljudi? Kako naj bomo z njimi, če pa moramo ostati
doma? Ena od rešitev se je pokazala v napravah z zasloni, ki smo jih v
medčasju mnogi imeli pogosto pred nosom, torej v pametnih telefonih,
računalnikih in drugih komunikacijskih pripomočkih, ki omogočajo pogled
v tuja življenja. Da bi na daljavo prišli do ljudi, pa se bomo najprej
navidezno mimo zasnove te knjige, ki obravnava sedanji čas in tukajšnji
prostor, kjer koli že to je, odpravili daleč od doma in nazaj v času, in
sicer na otočje v Pacifiku na začetku 20. stoletja, ko je tam obtičal
slavni antropolog. Tam je bil z drugimi, a hkrati izoliran in osamljen
-- podobno kakor bi doživel brodolom in ostal na samotnem otoku.

## 3 METODA Biti tam na daljavo

Biti ali ne biti tam? V času, ko se privajamo na življenje pred zasloni,
postaja to osrednje vprašanje v antropologiji, torej v vedi, ki je že
vsaj stoletje obsedena z idejo, da je sobivanje z ljudmi v lokalnem
okolju, kjer poteka raziskava, ključ vrat, ki vodijo do skrivnosti
vsakdanjika. Med začetniki raziskovalnega pristopa, ki mu pravimo
opazovanje z udeležbo, je bil britanski antropolog poljskega rodu,
Bronisław Malinowski, ki je zaslovel s knjigo *Argonavti zahodnega
Pacifika* (Malinowski 2017, izv. 1922), ki postala eno izmed
najvplivnejših antropoloških del. Opozoril je namreč, da je skupnost in
navade treba spremljati od blizu, če jih želiš dejansko spoznati. Treba
je, skratka, »biti tam«.

Kako pa je raziskovalec prišel »tja«? Ko se je začela prva svetovna
vojna, se je Malinowski, sicer rojen leta 1884 v Krakovu na Poljskem,
odpravil iz Anglije najprej v Avstralijo in nato v tedanjo Papuo, ki je
danes del Papue Nove Gvineje. Odprava naj bi trajala približno pol leta,
a se je zaradi vojne razvlekla na več let. Ker se ni mogel vrniti v
Anglijo, se je leta 1914 najprej odpravil na otoka Woodlark in
Mailu,[^25] med letoma 1915 in 1918 pa se je napotil še na nekaj
večmesečnih raziskovalnih odprav na Trobriandske otoke -- in prav te so
zakoličile njegov način raziskovanja in dejansko tudi antropologijo kot
vedo, katere izhodiščni koncept je pogosto še vedno oditi na tuje,
poiskati neznane skupnosti in spoznati njihove navade.[^26]

Malinowski se je v tujem in neznanem okolju sprva počutil kot član
posadke, ki so ga brez izkušenj in opreme prisilno izkrcali na neznanem
otočju, saj ni imel nikogar, ki bi mu pri raziskovanju pomagal, in
ničesar, kar bi mu bilo v oporo. Poznal ni niti lokalnih šeg in navad
niti jezika domačinov. Občutke in spomine na izoliranost, ki je bila v
marsičem podobna brodolomu, je v enem uvodnih poglavij knjige strnil
takole:

> Dobro se spominjam dolgih obiskov vasi v prvih tednih in občutka
> nebogljenosti in obupa, ki se me je polotil po številnih trdovratnih,
> a jalovih in ponesrečenih poskusih, da bi navezal pristen stik z
> domačini in dobil kaj terenskega gradiva. Imel sem obdobja malodušja,
> ko sem se zakopal v branje romanov, tako kot kdo, ki se v napadu
> tropske depresije in dolgočasja zateče k pijači. (Malinowski 2017: 32)

Korak za korakom je potem odkrival, kaj počnejo domačini, spoznaval
navade na oddaljenem melanezijskem otočju in med drugim opisal potek
medotoškega obrednega obdarovanja *kula*. Kljub temu pa se ga je -- kot
je razbrati med vrsticami knjige -- med »samoizgonom« iz lastne
skupnosti še nekajkrat polotila »tropska melanholija«, če uporabim
besedno zvezo, ki se je znašla v naslovu nepozabne knjige Blaža Ogorevca
(1998). Tožilo se mu je po družbi »sebi podobnih ljudi«, kar je reševal,
kot pripoveduje, s samotnimi sprehodi, po katerih se je vrnil v družbo
domačinov, ki so ga odrešili osamljenosti (Malinowski 2017: 34). Če
sklepamo po nasvetih enega od »praočetov« antropologije (Eriksen in
Nielsen 2013: 46--67), so bili prav občutki izoliranosti, osamljenosti
in samote osrednjega pomena za spoznavanje vsakdanjika in ritualov v
neznanem družbeno-kulturnem okolju.

### Dnevnik v pravem pomenu besede

Skoraj tako vznemirljivi kot Malinowskijeva znanstvena odkritja, ki jih
je popisal v času svojega življenja, pa so bili za znanstveno in širšo
javnost njegovi zasebni in precej intimni dnevniški zapisi, ki jih je
druga žena, Valetta Swann, po njegovi smrti pregledala in jih pomagala
urediti za objavo leta 1967. Z zapisi, ki so v knjižni izdaji
naslovljeni *Dnevnik v pravem pomenu besede* (izv. *A Diary in a Strict
Sense of Term*), smo dobili pogled v zakulisje raziskave na oddaljenem
otočju in spoznali, kaj je antropologu rojilo po glavi med septembrom
1914 in marcem 1915, ko se je še spoznaval s Papuo ter prvič potoval na
otok Mailu, ter med septembrom 1917 in julijem 1918, ko je bil drugič na
Trobriandskih otokih.[^27]

V dnevniških zapisih se je Malinowski nenehno pritoževal čez domačine in
pogosto tarnal zaradi zdravstvenih težav, ki se jih je skušal znebiti z
injekcijami arzenika, uživanjem antimalarika kinina in jemanjem kokaina,
ki je takrat še veljal za pretežno neškodljiv anestetik in zdravilo
zoper najrazličnejše tegobe. V zapisih je vsaj petdesetkrat omenil svojo
mamo, ki jo je očitno močno pogrešal. Pogosto je bil tudi v zadregi sam
pred sabo, ko se je zalotil, kako razmišlja o ženskah in pozablja na
svojo zaročenko, kakor v odlomku, v katerem je sklenil napraviti red v
življenju:

> Postaviti moram sistem specifičnih formalnih prepovedi: ne smem
> kaditi, ne smem se dotikati ženske s skritimi erotičnimi nameni, ne
> smem psihično izdati E. R. M., se pravi, spominjati se svojih
> prejšnjih odnosov z ženskami ali razmišljati o prihodnjih \...
> Ohraniti moram svojo esencialno notranjo osebnost v vseh težavah in
> spremembah: nikoli ne smem žrtvovati moralnih načel ali bistvenega
> dela, da bi »ugajal« drugim in se prepustil družabnemu *Stimmung* itn.
> Moja glavna naloga zdaj mora biti: delo. *Ergo*: delaj! (Malinowski
> 1989: 268)

Podobno ga je za lastno moralnost skrbelo tudi v tem odlomku dnevniškega
zapisa:

> Moralna načela: nikoli si ne smem dovoliti zavedanja, da imajo druge
> ženske telesa in da kopulirajo. Sklenil sem tudi, da se bom pri
> romanih izogibal liniji najmanjšega odpora. Zelo sem zadovoljen, da
> nisem spet začel kaditi. Zdaj moram doseči to še glede branja. Lahko
> berem pesmi in resne stvari, vendar se moram absolutno izogibati
> pogrošnim romanom. In moral bi brati etnografska dela. (Malinowski
> 1989: 249)

Na živce pa ni šel le sam sebi, temveč so se mu pogosto zdeli nadležni
tudi domačini, za katere je nekajkrat uporabil oznako »zamorci« (angl.
*niggers*). Mir in zbranost mu je posebej pogosto kalil osebni pomočnik
Ginger, ki bi ga »z veseljem pretepel do smrti« (Malinowski 1989: 279).

Odziv na objavo dnevnika je bil zaradi številnih rasističnih in
šovinističnih opazk pretežno negativen, in to tako v splošni javnosti
kot tudi v antropoloških krogih. Anonimni recenzent literarne revije
*The Times Literary Supplement* je knjigo opisal kot »zelo dolgočasno
ponavljanje banalnosti« (nav. po Malinowski 1989: xxii), antropologi in
antropologinje pa so se zgražali predvsem zaradi etnocentričnosti in
egocentričnosti »mističnega junaka« vede, ki je skoraj lastnoročno
postavil njene temelje (Levine 1985). Ker je bil legendarni raziskovalec
prikazan v slabi luči in ga je svet spoznal kot »zamorjenega
hipohondričnega narcisa, obsedenega s sabo«, kakor je v recenziji
knjižne izdaje dnevnika zapisal Clifford Geertz (nav. po Raymondu
Firthu, ki je napisal predgovor k drugi izdaji dnevnika; Malinowski
1989: xxvi), je temna senca ob objavi dnevnika obveljala za celotno
antropologijo, predvsem pa za pristop, ki temelji na načelu »biti tam«.

Zasebni dnevnik pa je prav zaradi predstavitve banalnosti iz zakulisja
tudi kronski dokaz, da je raziskovalec dejansko bil *tam* in dokončno
prelomil s foteljsko antropologijo, kakor danes nekoliko slabšalno
imenujemo raziskovanje »na daljavo«. Na ta način so se še v 19. stoletju
zanašali drugi »praočetje« vede, med katerimi morda najbolj poznana
Edward Burnett Tylor in James Frazer. Njihovo delo si zato, ker niso
razumeli pomembnost koncepta »biti tam«, pogosto zamišljamo kot
manjvredno in znanstveno neustrezno, saj se po stereotipnih in pogosto
zmotnih predstavah niso sami podajali na oddaljen teren, ker naj bi bilo
to prenevarno in preumazano opravilo, nevredno njihovega ugleda in
stanu. Namesto tega so -- vsaj domnevno -- poslali na pot
»informatorje«, da so se pogovarjali z ljudmi, sami pa so samo še
zbirali in interpretirali podatke v udobju lastnega doma (več o tem v
Podjed in Muršič 2021).

### Etnografija pred zaslonom

Ob sedanjem načinu raziskovanja se nekoliko neupravičeno zdi, da je bilo
načelo »biti tam« morda nenavadna anomalija v razvoju antropologije, saj
so raziskovalke in raziskovalci vse pogosteje v foteljih ali na stolih,
za mizami in pred zasloni ter od daleč spremljajo, kaj počnejo ljudje.
Da bi se pogovarjali z njimi, ni več treba pripraviti beležnice in
svinčnika, zložiti terenskih oblačil v nahrbtnik, se posloviti od
družine ter se odpraviti na drugo stran sveta in tam trpeti zaradi
malarije in drugih bolezni. Dovolj je, da se udobno namestijo na kavč s
prenosnikom v naročju, se ob pravem času priključijo na telekonferenčni
sistem in se z ljudmi na drugi strani zaslona pogovorijo o njihovem
načinu življenja.

Način raziskovanja pred zaslonom in na daljavo je dejansko že nekaj časa
sestavni del antropološkega raziskovanja, ki postaja vse hibridnejše,
pri čemer se komuniciranje v fizičnem in digitalnem prostoru vse bolj
prepletata (Podjed in Muršič 2021). Z ljudmi pa raziskovalke in
raziskovalci ne prihajajo v stik le prek računalnikov, temveč tudi s
telefoni, tablicami in drugimi komunikacijskimi napravami. Z nekaj
domišljije si je mogoče predstavljati, kakšna bo antropologija v
prihodnosti, ko med obvezno opremo za terensko delo ne bodo več sodili
sandali in kapa s platnenim ščitnikom za zatilje ter trda podlaga, ki
raziskovalcu na terenu olajša risanje in zapisovanje opažanj. Namesto
stereotipne tropske čelade (Strang 2009: 1) si bo raziskovalka na glavo
morda nadela čelado za dostop do digitalne resničnosti in se priključila
neposredno v skupnost, ki jo preučuje. Če bo želela, bo lahko to počela
samo v spodnjem perilu, zleknjena v domači postelji. Vsa njena opažanja
se bodo samodejno shranila v zvočnih, slikovnih in video zapisih,
prepisi pogovorov pa se bodo ustvarjali sami.

Če se bo antropolog vendarle odpravil na teren, med ljudi, pa bo morda
videti kot robotski policist Alex James Murphy, ki je bil junak filma
*Robocop* iz leta 1987 v režiji Paula Verhoveena. Junakovo filmsko telo
je bilo nadgrajeno s kovinskimi deli, ki so okrepili njegove ude in mu
dali nadnaravno moč, na glavi je imel čelado, s katero je v hipu
pridobil informacije o tem, kaj se dogaja v njegovi okolici, in z
zmogljivimi senzorji zaznal nasprotnike. O tem, kako se je človek
prepletel s strojem, je govoril tudi slogan filma: »Pol človek, pol
robot. V celoti policist.« Kaj če postaja takšen preplet naprave in
človeka tudi antropolog? Že zdaj si težko zamislimo terensko delo brez
naprav, kot so telefoni in računalniki, ki olajšajo zapisovanje
podatkov. Kako bo potem v prihodnosti, ko bodo ljudje imeli zaslone ne
le nenehno pred nosom, temveč bodo ti dejansko pritrjeni na njihove
obraze ali pa bodo podatki do njih prihajali prek vmesnika med človekom
in napravo, podobnega tistemu, ki ga od leta 2016 razvija podjetje
Neuralink v lasti milijarderja Elona Muska. Takšen vmesnik, ki spominja
na mnoge znanstvenofantastičnne vizije, vključno s filmom *Matrica* in
romanom *Nevromant* (Gibson 1997), bo lahko predvajal podatke neposredno
v vidni center možganov, hkrati pa bo pomagal zapisati slušne in vidne
informacije, ki bi si jih sicer morali zapomniti, a bodo namesto tega za
nadaljnje procesiranje shranjene na trdem disku (Podjed 2023b).

### Od umotvorov k strojetvorom

Stopimo v fantaziji še korak naprej. Zakaj bi sploh potrebovali človeka,
ki gre na teren, ko pa lahko to počnejo naprave same? Že zdaj lahko
programi, podprti z umetno inteligenco, precej uspešno klepetajo z
ljudmi in razpravljajo o najrazličnejših temah. In že zdaj Googlova
spletna orodja vedo o načinih življenja morda več, kakor vedo ljudje
sami. Zakaj ne bi torej v maniri foteljskih antropologov iz 19. stoletja
poslali na teren »klepetalnih robotkov«, torej programov za interakcijo
z ljudmi, ki jim v angleščini pravijo *chatbots*? Ti bi lahko zbrali
bistveno več informacij, in to sočasno na več lokacijah. Tako bi bil
dosežen še korak naprej v večkrajevni etnografiji (Hannerz 2003), pri
kateri je bistvo v sledenju neki temi na različnih lokacijah, v
različnih družbeno-kulturnih okoljih.

Zakaj bi se ustavili tu? Zakaj ne bi vsaj v mislih naredili še
naslednjega koraka? Morda se bodo samodejni (ro)boti na drugi strani
srečali s svojimi vrstniki, ki bodo zastopali ljudi v preučevani
skupnosti. Morda bodo ti skoraj v hipu izmenjali informacije o načinih
življenja, digitalni raziskovalci pa bodo nato odhiteli naprej.
Raziskava bo tako opravljena v bežnem trenutku, rezultate pa bo potem
analiziral in interpretiral program ter jih podobno kot zdaj ChatGPT, ki
temelji na obsežnih jezikovnih modelih, zapisal v obliki znanstvenega
članka ali celo knjige. -- In kdo, mimogrede, lahko zagotovi, da je to
besedilo *umotvor*, kot pravimo človeški stvaritvi, in ne *strojetvor*,
torej plod umetne inteligence?[^28]

### Vrnitev v sedanjost med štirimi stenami

Bo tudi antropologija doživela trenutek »singularnosti«, kakršnega je za
tehnološki razvoj napovedal Roy Kurzweil (2005)? Morda. A verjetneje se
zdi, da bo človek -- kakršen koli že bo -- ostal v središču vede, ki se
imenuje po človeku. Vsekakor pa bo ta veda v prihodnje morala še bolj
kakor danes upoštevati, kako se spreminjata svet in družba ter kakšen
*anthropos* nastaja. Če ljudje preživijo pred zasloni večino budnega
časa, je neustrezno in celo zmotno govoriti o »navidezni resničnosti« v
digitalnih okoljih, o čemer še vedno poslušamo. Življenje pred zaslonom
in na zaslonu, npr. objavljanje po spletnih omrežjih in udeležba v
večigralskih igrah, je namreč vsaj tako resnično kot tisto, kar se
dogaja med ljudmi v prostoru. Izpustiti ta del življenja kot nepomemben
zaradi njegove »virtualnosti« je zato seveda nesmiselno in tudi
raziskovalno neustrezno.

Še več: etnografija na daljavo ima lahko številne prednosti, ki so se
morda najočitneje pokazale med pandemijo covida-19, ko smo se
antropologi znašli v nenavadni zadregi: nadaljevati smo morali svoje
delo z ljudmi, hkrati pa smo se jim morali izogibati, da bi preprečili
mogočo okužbo z virusom. Kaj torej storiti? Biti ali ne biti tam? V času
tega samospraševanja je nastala omenjena knjiga *Antropologija med
štirimi stenami* (Podjed 2020a), v kateri sem opisal, kaj se zgodi z
raziskovalcem, ki ne more več na teren. Leta 2020 sem se tako najprej
posvetil raziskovanju lastnih doživljanj sveta in družbe, ki sem jo
spremljal predvsem na daljavo, po zaslonih. V letu 2021 sem se
raziskovanja lotil sistematičneje in na omrežjih objavil vabilo, v
katerem sem pojasnil, da me zanima, kaj se zgodi, če so ljudje dolgo
časa izolirani in živijo med štirimi stenami. Namenoma nisem jasneje
definiral, kaj pomeni »dolgo časa« in »med štirimi stenami«, saj sem
želel, da se ljudje sami prepoznajo in oglasijo, in to z različnimi
izkušnjami. Pripisal sem še, da iščem ljudi v različnih krajih po svetu,
ki so zaradi lastne odločitve ali krizne situacije doživeli dolgotrajno
izolacijo doma ali drugje v zaprtih prostorih. Ob vabilu sem v duhu
spletnega časa pripisal še dva ključnika (angl. *hashtag*) -- #stayhome
in #ostanidoma, ki sta bila zelo pogosta po omrežjih v času prvega leta
pandemije.

Odziv je bil presenetljivo dober. V nekaj dneh se je oglasilo ducat
ljudi, s katerimi sem se najprej pogovarjal po sistemu za pošiljanje
neposrednih sporočil po omrežjih, npr. po Facebookovem Messengerju,
potem pa še po Zoomu ali drugem telekomunikacijskem orodju za
videoklice. Vsaka od pripovedi, od katerih so se nekatere razvlekle v
večmesečno dopisovanje, je do mene prišla na zaslonu, s pogovorom na
daljavo. Najprej sem imel v zvezi s tem nekaj zadržkov, saj se mi še
vedno ni zdelo, da sem z ljudmi govoril povsem zares. Občutek sem imel,
da je pogovorom manjkalo nekaj fizičnega, taktilnega; motilo me je, da
smo bili skupaj zgolj virtualno, navidezno in da si nismo prišli blizu,
kar naj bi bil cilj etnografskega terenskega dela -- postati del
skupnosti in spoznati ljudi v celoti. Po ponovnem ogledu in poslušanju
videozapisov s posnetki sogovornic in sogovornikov pa sem se sprijaznil,
da sem bil nedvomno *tam*, torej v medprostoru, ki ga ustvarjamo z
interakcijo. In znova se je potrdilo, da je nujno treba pretresti
koncept »biti tam« ter ga morda zamenjati z »biti tedaj« (Podjed in
Muršič 2021). Biti skupaj v času, pa četudi na daljavo, je posebej v
medčasju vsaj tako pomembno za spoznavanje izkušnje drugega človeka kot
biti skupaj fizično, od blizu.

Z vsemi od omenjene dvanajsterice ljudi, ki so mi odgovorili, sem se
nekaj časa dogovarjal po sistemu za spletni klepet, kakršen je omenjeni
Messenger, nato pa sem uskladil čas za srečanje na daljavo ter opravil
poglobljenejše in daljše pogovore, ki sem jih posnel, jih nato
analiziral in skušal spoznanja vtkati v to knjigo. Že med analizo pa sem
ugotavljal, da ne bom mogel podrobno predstaviti vseh zgodb, ki sem jih
zbral. Zato sem sklenil, da postavim v ospredje zgolj nekatere, pogovori
z drugimi pa bodo podlaga za splošnejši opis vsakdanjika v izolaciji.
Kdo so torej tisti »izoliranci«, ki so se -- s svojimi tegobami in
radostmi vred -- znašli v poglavjih te knjige? Eden od njih je plesalec
in koreograf iz Srbije, ki je zaradi težav z imunskim sistemom moral
ostati izoliran več mesecev. Njegova izkušnja, povezana s pomanjkanjem
dotika in sočutja v bolnišničnem okolju, se preplete s pripovedjo
direktorice centra starejših občanov, ki je izolacijo spoznavala prek
izkušenj varovancev njihove institucije in jim pomagala zagotoviti stik
s svojci tudi med zdravstveno krizo. Ekstremno izkušnjo izolacije mi je
predstavil umetnik, rojen v Tuniziji, ki so ga v Libiji v času
Gadafijevega režima ujeli med fotografiranjem judovskih spomenikov in ga
po zaslišanju strpali v samico, kjer je v izolaciji preživel več
mesecev, in to z zmedenimi občutki o prostoru in času. Iz tujine se je
oglasila še Poljakinja, ki se je v času popolnih zaprtij med pandemijo
preselila v stanovanje staršev in tam ostala več mesecev, ne da bi s kom
spregovorila od blizu. V podobni vlogi se je znašel plesni ustvarjalec,
ki se je v osami zakopal v pretekle travme, se poglobil v lastne miselne
procese in skušal znova odkriti sebe. Izolacija se je tudi pri njem
prepletla s krizo, iz katere je prišel spremenjen, drugačen.

### Izkušnja izolacije

Raziskava, ki je podlaga za to knjigo, seveda ne temelji zgolj na
peščici zaslonskih pogovorov z ljudmi, med katerimi so nekateri
postavljeni v ospredje, drugi nekoliko bolj v ozadje, vsi pa kažejo
podobe izolacije v krizi. Ti so bili zgolj izhodišče za nadaljnje
raziskovanje, deloma pa so postali glavne osebe druge knjige, ki ni
utemeljena na znanosti, temveč na fantastiki. Pomemben del raziskovanja,
kako življenje v zaprtih prostorih in pred zasloni pa tudi v drugih
kontekstih, ko so posamezniki in skupnosti dlje časa osamljeni, vpliva
na človeka in družbo, je potekal še v raziskovalnem projektu o
izoliranih skupnostih, ki smo ga začeli izvajati leta 2022. V njem smo
predvideli obravnavo različnih vidikov izolacije, od fizične in socialne
do digitalne, ter ugotavljali, zakaj je izolacija po eni strani
srhljiva, po drugi pa tudi privlačna. Zakaj npr. lahko kraj, ki je
skoraj odrezan od sveta in iz katerega so se domačini že desetletja
izseljevali, postane izjemno mikaven za turiste? In zakaj je avtonomna
cona, ki jo v zapuščenem objektu razglasi skupina aktivistov, tako
vabljiva za mlade? Kako postane nekaj, kar je v svoji izoliranosti
neprivlačno, kakor npr. zabojnik za namestitev žrtev potresa ali druge
naravne katastrofe, nenadoma magnetno privlačen v obliki mobilne hišice
na morski obali?

Poleg izsledkov omenjene raziskave pa poglavja, ki sledijo,
predstavljajo tudi lastno izkušnjo z izolacijo, ki sem jo prvič doživel
zgodaj in o kateri sem že poročal v *Antropologiji med štirimi stenami*
(Podjed 2020a: 126--128). Kot šestletnik sem v prvem razredu osnovne
šole namreč obležal doma, v izolaciji. Takrat sem zaradi neustreznega
zdravljenja škrlatinke dobil vnetje srčne mišice, zaradi česar sem imel
predpisan strog počitek, stikov s sošolci in prijatelji pa zaradi
možnosti nove okužbe takrat nisem smel imeti. Tistega časa v osami se,
zanimivo, skoraj ne spomnim. Je pa gotovo ta dogodek vplival na moj
način življenja in dojemanje sveta ter pustil posledice do danes. Še
zdaj mi je kdaj neugodno iti ven, kar je za antropologa posebej
nadležno, hkrati pa vem, da je zunaj svet, ki ga lahko spoznam le tako,
da stopim čez prag navidezne varnosti in se podam v neznano. Če to
seveda smem storiti.

## 4 TVEGANJE Življenje na kocki, bivanje v kocki

Na daljavo -- kako pa drugače -- sem se sredi leta 2021 pogovarjal z
Markom (njegovo pravo ime naj ostane skrito), ki običajno stanuje v
Beogradu, a je bil v času najinega pogovora v Novem Sadu. Z njim me je
povezal prevajalec, ki mi je sporočil, da pozna moškega iz tujine, ki bi
mi lahko predstavil svojo nenavadno zgodbo o izolaciji med krizo in
osebni krizi zaradi izolacije. Sogovorniku sem se, ko sva se uskladila
za srečanje po Zoomu, oglasil iz domače kuhinje: v razvlečeni majici sem
sedel za mizo, za mano pa se je, kar sem ugotovil šele ob ponovnem
ogledu posnetka, videl del nastlane shrambe, v kateri je gorela luč. Na
drugi strani je sedel moj sogovornik v vojaškozeleni majici brez
rokavov, da so se na posnetku razločile mišice na njegovih rokah in
srebrnkasti verižici, ki sta mu bingljali okrog vratu. Mil obraz, ki sta
ga obdajali beli žici slušalk, je bil nasprotje robate podobe telesa:
velike oči z rjavimi zenicami, polne ustnice, temna brada in brki,
kratko pristriženi lasje. Blag je bil tudi njegov glas, posebej v
primerjavi z mojim, ki se je občasno pretvoril v vpitje, verjetno zaradi
podzavestnega vtisa, da je treba govoriti glasneje, če je sogovornik
daleč.

In kakšna je Markova zgodba? Povedal mi je, da dela kot koreograf, a ima
izobrazbo s področja plesa in antropologije. Z uprizarjanjem umetniških
plesov se ukvarja v gledališču, dela pa še kot pedagog, dramaturg in
občasno raziskovalec. Je samostojni umetnik, nikjer ni redno zaposlen in
je tako iz prve roke seznanjen s prekarnostjo in stalnim tveganjem na
poklicnem področju. Z antropološkimi temami se ukvarja predvsem skozi
koreografijo, saj ga zanima, kako povezati družbene fenomene in ples.
Poleg tega, da je plesalec, gledališčnik in prekarec, je
imunokomprimitirana oseba, saj ima redko prirojeno obliko motnje, ki so
mu jo diagnosticirali v zgodnjem otroštvu, zaradi te pomanjkljivosti pa
njegov organizem ne proizvaja protiteles. To je ob prekarnosti še drugi
razlog, da je bil že pred pandemijo covida-19 zaradi nenehnih
zdravstvenih problemov vajen živeti v trajni krizi.

### Začetek kaosa

Zaradi šibkega imunskega sistema je Marko dovzetnejši za virusne in
druge okužbe. Tako se je s koronavirusom okužil že marca 2020, prav na
začetku pandemije. »Takrat se je začel ta kaos,« je razložil v pogovoru,
»saj je imel moj organizem veliko težav pri obrambi pred korono.«
Njegova zgodba o kaotičnem letu je z medicinskega vidika precej
kompleksna. Zaradi zdravstvenega stanja se mu je bolezen večkrat
ponovila, vsako ponovitev pa je spremljala huda pljučnica, značilna za
covid-19. Do ponovitev je prišlo v nekaj fazah, in sicer med marcem in
decembrom 2020. V tem času je bil trikrat hospitaliziran, skupaj pet
mesecev -- prvič in drugič po dva meseca, tretjič pa še mesec. Med
zdravljenjem je njegov organizem šel, kot je pojasnil, skozi
avtoinflamatorni proces, zaradi česar se je infekcija podaljševala. Ker
telo ni proizvajalo protiteles, se ni moglo znebiti virusa. Čeprav se je
na nekatere terapije dobro odzval, se je bolezen ponovila, vsakič ko je
prenehal z zdravljenjem. Zdravniki so ob tem celo razmišljali, da se je
dejansko vsakič znova okužil, a se, kot meni sam, skoraj zagotovo ni.
Pozneje so namreč ugotovili, da je bil virus v njegovem telesu očitno
več mesecev, zaradi česar se je bolezen ponavljala v valovih.

In kako se je bolezen -- in posledična izoliranost -- sploh začela?
Zbolel je, ko je bil v Srbiji razglašen prvi primer covida-19. Takrat je
šel k zdravniku in pomislil, ali se je morda okužil s korono, a so to
možnost najprej izključili. Tako so ga že takoj na začetku začeli
napačno zdraviti, saj so bili testi na virus SARS-CoV-2 negativni.
Zaradi njegovega zdravstvenega stanja so mu zdravniki priporočili, naj
ostane doma, in napotka se je strogo držal. Povedal je, da se mu v prvem
mesecu izolacija niti ni zdela nenavadna ali tuja, saj je bil tega vajen
iz preteklosti, ko je kdaj zbolel. Namesto da bi šel ven, je delal
predvsem po spletu, na daljavo, dom pa je postal v tem času osrednji
prostor za kreativno raziskovanje in razmišljanje o telesu, ob čemer je
ustvaril več videoposnetkov in jih javno objavil po omrežjih. Vse to je
počel na začetku marca 2020, ko je tudi v Srbiji veljalo strogo popolno
zaprtje. Po Markovem spominu so bili takrat ljudje »kolektivno v strahu«
in so strogo spoštovali pravila.[^29] Po tem prvem mesecu izolacije se
je pri njem razvila resna pljučnica, zaradi katere so ga sprejeli v
bolnišnico, in to na oddelek, kjer je bil zaradi imunokompromitiranosti
že prej deležen terapije. Namestili so ga v sobo, v kateri prej ni
nikoli ležal več kot dve, tri ure, kolikor so trajale njegove terapije.
»Neverjetno se mi je zdelo, da sem v tako veliki sobi nenadoma ves čas
sam,« je povedal. Po protokolu sta vanjo lahko vstopili samo zdravnica
in medicinska sestra, prepovedali pa so mu celo obisk stranišča. V sobi
za šest ljudi z enim umivalnikom, ki ga je uporabljal za higieno, je bil
tako večino časa v osami. Ker je bil utrujen od bolezni, je večji del
dneva preležal, kar je bila po njegovih besedah še vedno »normalna
situacija«, le da ni smel biti v stiku z nikomer od zunaj. Najbolj
nenormalno obdobje njegove izolacije se je tedaj šele nakazovalo.

### Izolacijska komora kot časovni stroj

Ker zaradi omejenih bolnišničnih kapacitet ni mogel ves čas zasedati
sobe za šesterico, so ga premestili v »znamenito stekleno škatlo«, kakor
je rekel izolacijski komori s presojnimi stenami, v kateri je bilo
prostora le za posteljo in stol. Ko se je spominjal izkušnje iz
medprostora in medčasja omenjene komore, je občasno pomolčal in se
prijel za glavo. »Sploh ne vem, kako naj to pojasnim,« je pripomnil, ko
se je trudil opisati, kaj je doživljal. Nato je razložil, da nikoli prej
ni ležal v postelji v takšni »kocki«, medtem ko je bilo v bližini še pet
takšnih komor, v katerih so bili prav tako izolirani drugi ljudje. Ko se
je počutil slabo, je izoliranost še nekako sprejemal, ko pa se mu je
počutje izboljšalo, je začel prostor dojemati drugače. »Vizualno je
doživetje takšnega prostora grozno,« je pojasnil med pogovorom.
Postelja, na kateri je ležal, je bila stara, vzmetnica pa zdelana. »Tam
se vse zdi umazano,« je dodal, »omet se kruši, povsod je prah, kovinski
deli stola in postelje so zarjaveli ...« Zdelo se mu je, kot da se je
vrnil v leto 1984, torej na začetek epidemije aidsa, pri čemer se je
spraševal, koliko ljudi je v takšnih škatlah obtičalo še v času
Jugoslavije in pozneje Srbije ter v njih umrlo zaradi aidsa, hepatitisa
in drugih nalezljivih bolezni. »V takšnih trenutkih sem razmišljal, da
je covid-19 neke vrste novi aids,« je pripomnil in dodal, da se med
bivanjem v kocki nikakor ni mogel otresti temačnih misli. Posebej
stresno je bilo spoznanje, da so zbolele tudi nekatere medicinske
sestre, ki so prej skrbele zanj. Ena od njih je bila celo v komori poleg
njegove in se tam borila za življenje. »Dejstvo, da ljudje cepajo kot
jaz, je bilo čustveno težko sprejeti,« je pripomnil.

V njegovi bližini so ljudje tudi umirali, npr. petindvajsetletna mati
samohranilka. V bližnji komori je umrl moški v štiridesetih letih, sicer
dejaven športnik in med drugim maratonec, njegova žena pa je preživela
-- in Marko jo je pozneje bodril skozi steklo, ko je predelovala
čustveno naporno situacijo. Med bivanjem v kocki se je na lastne oči
prepričal še, da nekateri pridejo iz izolacije in se potem vanjo spet
vrnejo, saj si očitno niso povsem opomogli ali pa so znova zboleli. Ob
takšnih opažanjih ga je vzdrževala izjemna energija zdravstvenih
delavcev, predvsem medicinskih sester, ki so pred njegovimi očmi »padale
in se pobirale« ter se vzajemno spodbujale in si pomagale. Prav
solidarnost med njimi in pacienti mu je pomagala, da je sproti
predeloval težak položaj.

### Eksplozija čustev

Po enomesečnem bivanju v izolaciji je kazalo, da mu terapija -- vključno
s prejemanjem krvne plazme prebolevnikov -- pomaga pri ozdravitvi. Vse
je že kazalo, da ga bodo odpustili, a dva dni pred načrtovanim odhodom
so se mu simptomi ponovili, zato je moral ostati še mesec dni v komori,
kjer je še naprej doživljal večplastnost izoliranosti. V osamljenosti in
samoti se je soočal s svetom v lastni glavi in vprašanji, ki so ga
morila, občasno pa se je skozi prosojno pregradno steno, ki ga je
ločevala od zunanjega sveta, pogovarjal z zdravniki in skušal razumeti
razlage njegovega zdravstvenega stanja. Te so ga potem še dodatno
obremenjevale, saj je premišljeval, ali nima ob covidu-19 morda še raka
ali kake druge zahrbtne bolezni.

Po dveh mesecih v komori so ga končno poslali domov. Tam je najprej
deset dni prihajal k sebi, nakar se mu je zdravje spet poslabšalo,
simptomi so se ponovili in znova so ga poslali v bolnišnico ter ga
namestili v sobo s štirimi posteljami. Tudi tam je bil še vedno sam, k
njemu je prišlo malo zdravnikov in samo ena medicinska sestra, hrano so
mu prinašali k vratom. V takšni obliki hospitalizacije je ostal še dva
meseca. Njegovi glavni komunikacijski sredstvi v tistem času sta bili
telefon in računalnik, pri čemer mu je bilo predvsem po telefonu
bistveno lažje komunicirati, kadar se je počutil izjemno slabo, ko pa se
mu je počutje izboljšalo, se je po Skypu in Zoomu pogovarjal s
prijatelji in sodelavci, vključno s tistimi, ki so ga ob krajšem bivanju
na domu poklicali in povabili k novemu umetniškem projektu, v katerem
naj bi sodelovala peterica izvajalcev. Pritrdil je, da bo sodeloval, v
pričakovanju seveda, da se mu bo stanje izboljšalo, a se je dejansko
poslabšalo. Kljub temu se je lotil pisanja besedila, ki so ga potem
izvedli v gledališču. »Tako sem poleg vsega, kar se mi je dogajalo,
napravil še to,« je ponosno pripomnil. In prav to umetniško delo, med
nastajanjem katerega je prebral številne knjige in zapise o covidu-19,
mu je po njegovih besedah pomagalo, da se je izvlekel iz depresivnih
misli, ki so ga oblegale.

V osami Marko torej ni bil povsem sam. Na daljavo so se mu ves čas
oglašali številni drugi ljudje, ki jih je srečal tudi med bivanjem v
Nemčiji, in to celo tisti, ki ga niso videli več kot desetletje. Kljub
njihovi podpori pa je v medčasju neznosno pogrešal dvoje najprej je
pogrešal gibanje, predvsem brezciljno hojo, in drugič, pogrešal je dotik
in objem, saj se ga v izolaciji ni nihče dotaknil, razen z gumijasto
rokavico ali med vbodom medicinske igle v telo.[^30] V mesecih v
izolaciji se je znašel tudi v nekaj nesoglasjih, ki so bila povezana z
birokracijo in predpisi. Tako npr. ni vedel, kako si izboriti terapije,
do katerih sicer ne bi imel dostopa, in kako bi prišel do pogovora s
strokovnjaki za infekcijske bolezni. V enem takšnih pregovarjanj z vodjo
oddelka, kamor so ga namestili, je dobil napad anksioznosti in začel
jokati. Takrat je, kot pravi, »eksplodiral«. Med čustvenim izbruhom ga
je nemudoma podprla medicinska sestra, ki je tedaj pristopila k njemu in
ga objela, pri čemer ni pomislila na možnost, da bi se lahko okužila. Ta
»razredna razlika«, kot jo je poimenoval, se mu je zdela »neverjetno
simbolična«; ugotovitev, kam in h komu sodi, je bila dejansko eno
glavnih spoznanj njegovega bivanja v medčasju.

### Intermezzo o pomenu dotika

Od Marka, ki se je v Srbiji znašel v izolacijski komori in tam trpel
zaradi »brezstičnosti«, sledi kratek preskok v Slovenijo, in sicer k
Nini (tudi to je ime za ta zapis), ki več kot dve desetletji živi v
manjšem slovenskem kraju. V času najinega pogovora, ki je potekal
približno takrat kakor tisti z Markom, je bila stara nekaj manj kot
štirideset let. Na mojo objavo pa je odgovorila, ker je zbolela za
covidom-19 in obtičala med štirimi stenami. Med pogovorom o njenem
življenju v času pandemije, ki jo je preživljala predvsem doma in na
delovnem mestu, se je pokazalo, da je njena izkušnja za raziskavo
izoliranosti in osamljenosti mnogo pomembnejša, kakor je sprva kazalo.
Nina je namreč direktorica doma za starejše, in to z bogatimi
izkušnjami, saj je v njem najprej delala kot strežnica in pozneje
postopno napredovala, zamenjala več delovnih mest, od animatorke,
inštruktorice in tajnice do vodstvenega položaja. Med delom z različnimi
funkcijami je do podrobnosti spoznala tako stanovalce doma kot tudi
delovanje ustanove in je zato kot direktorica lahko hitro ukrepala med
zdravstveno krizo, ki je najbolj ogrozila prav starejše. Povedala je, da
so v prvem valu pandemije v domu izvedli številne ukrepe, da se
stanovalci različnih oddelkov niso družili in da jih svojci niso
prepogosto obiskovali, hkrati pa so jih skušali ohraniti povezane vsaj
na daljavo in brez neposrednega stika. Jasno ji je bilo, da »ni hujšega
kot odtegnitev od človeka, ki ga imaš rad«. V napornih mesecih dela v
kritičnih razmerah je prišla do spoznanja, da bi mnogi starejši v
njihovem domu celo »raje umrli kot ostali brez stika«. Zato so takoj po
razglasitvi pandemije in uvedbi ukrepov za zajezitev širjenja virusa
SARS-CoV-2 v domu omogočili telefonske pogovore in videoklice, s
katerimi so se oskrbovanci lahko povezali s svojci in prijatelji ter na
daljavo poklepetali z njimi. Družinske člane so še povabili, naj pridejo
pod balkone in okna doma, da so se lahko na varni razdalji pogovarjali s
sorodniki, in zasnovali »združevalnik«, v katerem so se oskrbovanci in
obiskovalci pogovarjali in celo dotaknili: pri službenem vhodu v dom so
pritrdili presojno plastično folijo, ki je bila tako tanka in lahka, da
so prek nje ljudje na eni in drugi strani pregrade lahko začutili dotik
in tudi toplino dlani (prim. Douglas 2021, kjer piše o zagotavljanju
»varnega dotika« dementnim varovancem skrbstvenih ustanov v času
pandemije).

In zakaj se je dotik, ki so ga zagotovili z »združevalnikom«, zdel Nini
tako pomemben, da je skušala na vsak način poskrbeti zanj? »Pri
starejših je še večja potreba po stiku in dotiku,« mi je razložila in
dodala, da »podobno kot dojenček hrepeni po ljubezni staršev, tudi
starostnik hrepeni po dotiku«. Težava je, da so starostniki že sicer
deležni manj dotikov, občutek prikrajšanosti pa se je v času pandemije
povečal zaradi prepovedi in omejitev obiskov. Prišlo je do nenavadnega
protislovja: ker so bili stiki omejeni, je bilo obiskov v domu več kot
prej. Ko so med pandemijo analizirali število obiskov, so ugotovili, da
jih je bilo največ prav v času strogih ukrepov, saj so svojci takrat
očitno dobili občutek, da morajo nujno videti starše in stare starše,
pogosto tudi zaradi strahu, da bi zamudili zadnji pogovor in stik z
njimi.

Nina je v času ukrepov identificirala več tipov varovancev. Prvim je
bilo malo mar za virus in se ga niso bali, oziroma so to vsaj trdili,
ter so šli -- ali pa bi si vsaj želeli iti -- kamor koli in bi se, če bi
bilo mogoče, družili s komer koli, saj stikov niso želeli zamuditi.
Drugi so se nadvse bali okužbe in morebitne smrti. V tretji skupini so
bili prebivalci doma s hujšo obliko starostne demence, niso se zavedali
niti možnosti okužbe niti nevarnosti in krize. Prav zanje so bili
najmučnejši redni in rutinski posegi, kakršno je bil testiranje za
okužbo s paličico, ki so jo vtaknili v nos ali žrelo, da so z njo
odvzeli bris.

Kot sem izvedel v telefonskem pogovoru, ki sva ga imela z Nino dve leti
in pol po prvem srečanju na daljavo, so občutek izoliranosti in
osamljenosti pri dementnih stanovalcih doma skušali omiliti tudi po
koncu pandemije. Nepokretne so s posteljo prepeljali na prosto, pod
bližnje drevo, kar je mnogim od njih veliko pomenilo. Med stanovalci
doma pa so bili -- in so še vedno -- tudi mnogi takšni, ki niso želeli
iz svoje sobe, med drugim zato, da jih ne bi kdo od znancev videl v
slabem psihofizičnem stanju. In kako so pomagali njim? Psihiatrinje so
Nini svetovale izdelavo mobila, premične skulpture, ki se jo običajno
obesi pod strop. Dejansko so ga potem izdelali za eno od stanovalk, ki
je dolge mesece predvsem molčala, in to na podlagi življenjske zgodbe.
Pri njenih sorodnikih so poizvedeli, katere stvari, ljudje in dogodki so
ji največ pomenili. Izvedeli so, da je imela rada konje, da ji je mož
pogosto prinašal vrtnice in da je rada hodila na kavo s prijateljicami.
Ko so ji mobil s takšnimi podobami, vključno s fotografijo, na kateri
sta skupaj z možem, pritrdili nad posteljo, je bolnica oživela in se
vidno razvedrila. S posnetka, ki ga je poslala Nina, je razvidno, da je
gospa začela stegovati roke proti premičnim figuricam in podobam, ki so
krožile nad njeno glavo, in ponavljati: »Joj, kako je lepo!« Iz
dvojnosti njene izolacije, torej izoliranosti na postelji in v sobi ter
sočasne osamljenosti v lastnem telesu in mislih, je motivacijski
pripomoček pomagal, da je z besedami izrazila čustva.

### Prehod na višjo stopnjo

Vrnimo se k Marku in njegovim čustvom. Kaj se je zgodilo po omenjenem
emocionalnem izbruhu v izolacijski komori, ko ga je z dotikom in objemom
potolažila medicinska sestra? Po štirih mesecih z dvema dolgima
hospitalizacijama so za Marka končno domislili terapijo, ki je vsaj
približno delovala. Takrat so začeli domnevati, da se je njegovo stanje
dovolj izboljšalo, da bi ga lahko spustili domov, v »polizolacijo«; tako
je opisal novo različico vmesnosti. Jeseni leta 2020 je tako začel
postopno znova delati in se vračati v gledališče. Nato pa se je skoraj
čez noč virus v njegovem telesu spet aktiviral in znova se je znašel v
kocki na infekcijski kliniki. Med tretjo daljšo hospitalizacijo in
vrnitvijo v staro situacijo je spet začel razmišljati o tem, da je
covid-19 morda oblika virusne bolezni, podobna aidsu, ki ga bo v sebi
nosil za vedno in ne bo nikoli več zares ozdravel. V tem, zanj
najkritičnejšem času, ko je že skoraj obupal in se sprijaznil s
trajnostjo lastne krize, so naposled našli primerno kombinacijo zdravil,
ki so ustavila delovanje virusa. »To sem lahko ugotovil tudi brez testa,
saj sem videl, kako globoko lahko vdihnem,« je pripomnil. »In to
spoznanje se mi je zdelo neverjetno.«

Ob zadnji izoliranosti od siceršnjega družbenega dogajanja je začel
razumeti nekaj, čemur pravi »anti-antropocentrični koncept«, tj., da je
nehumano dejansko inkorporirano v humano. Spoznavati je začel, da ni več
zgolj plesalec, koreograf, oseba, posameznik, temveč je v bistvu
»multituda različnih nehumanih reči in bitij in tokov«, ki so onkraj
človeka. Od tedaj ljudi ne dojema več samo kot človeška bitja, temveč so
ti zanj »konstrukcije drobnih tokov, ki se pretakajo po telesih«,
vključno z njegovim. »Ugotovil sem še, da sam kot človeško bitje nimam
skoraj nobenega nadzora več nad vsem, kar se pretaka po meni,« je
pripomnil, ko je skušal razložiti, kako se je predrugačilo njegovo
dojemanje sebe.

Čeprav sta bili osamitev in fizična izločitev iz družbe zanj izjemno
travmatični, je na nenavaden način zaradi vsega, kar se mu je dogajalo v
medčasju, tudi srečnejši, saj mu je izolacija pomagala utrditi podobo
resničnosti, ki je bila od nekdaj nekoliko drugačna kakor pri večini
ljudi že zaradi njegovega zdravstvenega stanja. Njegov organizem je bil
namreč nenehno v »posebni situaciji«, ta pa se je v času pandemije samo
potencirala. In zdaj? »Nisem več isti človek,« je brez omahovanja
odgovoril na vprašanje. Ljudi ga je bolj strah kot prej, saj ve, da
utegne biti ponovna okužba zanj usodna, hkrati pa se vsak dan znova
skuša prisiliti, da je v družbi, da dela in se druži, da ne ostaja
predolgo pred zaslonom in v zaprtih prostorih. »Počutim se kot v
računalniški igri,« mi je zaupal ob koncu pogovora ter razložil, da se
trudi ves čas nositi zaščitno masko, ko je med ljudmi, a to zaradi dela
v gledališču ni mogoče. Nenehno razmišlja še, kdo ga lahko okuži in s
kom se lahko sestane, saj povsod vidi tveganje. »Zdi se mi,« je dodal,
»da name ves čas prežijo nevarnosti, in včasih imam občutek, da sem v
lanskem letu prešel na višjo stopnjo igre. Mogoče je to, kar se mi je
zgodilo, višja stopnja obstoja.« V »igri«, ki jo je omenil, pa ni jasnih
pravil. Maske se ne da nositi povsod in podobno se ni mogoče ves čas
odmikati od ljudi. Poleg tega mora vsak mesec še vedno v bolnišnico, da
prejme terapijo, a tudi tam se lahko okuži. V takšni kompleksni igri je
po njegovem mnenju težko zmagati, zato je zanj »vsak dan nova stopnja«,
ki je seveda težja od prejšnje.

### Oblak tveganja

Iz Markove pripovedi je razvidno, da sta negotovost in tveganje osrednja
pojma, ki opredeljujeta njegovo življenje, in to ne samo v medčasju
pandemije in krize, temveč tudi prej in potem. Njegovo življenje
dejansko govori tudi o razmerah v svetu, ki se vse bolj potencirajo.
Družbo tveganja, zaznano v prejšnjem stoletju, smo očitno ponotranjili
in se z njo vse bolj identificiramo. Oznako sta v 90. letih 20. stoletja
popularizirala Anthony Giddens (1991) in Ulrich Beck (2009, izv. 1992),
in ne po naključju prav takrat. Aprila 1986 je stabilnost in
predvidljivost »bipolarnega« sveta, ki je bil domnevno uravnotežen med
zahodnim in vzhodnim blokom, stresla nesreča v jedrskem reaktorju v
Černobilu. Radioaktivni oblak se je iz tedanje Sovjetske zveze razširil
čez Evropo in povzročil strah med prebivalstvom, ki je po medijih
spremljalo, kako se po kontinentu širi nevidna grožnja. Kot je izvrstno
prikazala nadaljevanka *Černobil* iz leta 2019, je odvračanje pozornosti
od radioaktivne nevarnosti razmere zgolj poslabšalo. »Ni krasno, ni pa
strašno,« je najslovitejši citat iz nadaljevanke; postal je spletni mem,
s katerim so ljudje skušali ustvarjati iluzijo normalnosti ob ekstremnih
dogodkih, vključno s pandemijo. Domnevno so to besede Anatolija
Djatlova, namestnika glavnega inženirja elektrarne, ki je nadzoroval
preskus njenega delovanja in še potem, ko se je položaj nenadoma
poslabšal, nadrejenim zagotavljal, da je vse v redu, čeprav seveda ni
bilo. Nevidna radioaktivna grožnja, ki je po nekaterih razlagah
prispevala celo h koncu vzhodnega bloka, se je razširila najprej nad
ukrajinsko mesto Pripjat, nato pa nad vso Ukrajino in druge tedanje
sovjetske republike (Estonijo, Latvijo, Litvo in Belorusijo) in države
vzhodnega bloka (Romunijo, Madžarsko, Poljsko, Vzhodno Nemčijo,
Češkoslovaško idr.). Železna zavesa radioaktivnega oblaka seveda ni
ustavila, saj je potoval čez Jugoslavijo in Finsko ter se razširil po
Zahodni Nemčiji, Avstriji, Italiji, Švici, Franciji, Belgiji,
Nizozemski, Združenem kraljestvu ... Širjenja ni ustavila niti
informacijska blokada; nasprotno: govorice o skrivnostnem sevanju, ki se
širi iz Sovjetske zveze, so se zaradi blokade še okrepile in potovale od
države do države celo hitreje od nevidnega oblaka tveganja.

Podobno, torej v obliki govoric, se je na začetku leta 2020 po svetu
začela širiti nevidna in neotipljiva grožnja, ki je vplivala na Markovo
življenje. Razširila se je informacija o smrtonosnem virusu, zaradi
katerega se je ustavilo življenje v kitajskih mestih, predvsem v Vuhanu.
Svet so obkrožile šokantne podobe ljudi, ki so stali v vrstah pred
trgovinami, med njimi pa so zijale nekajmetrske vrzeli. Ampak to je bilo
daleč stran, na Kitajskem, dokler prvih primerov covida-19 niso odkrili
v Italiji. Grožnja se je še vedno zdela dovolj daleč, na drugi strani
meje, dokler se ni približala in prišla pred vrata. Ravnanje ljudi na
Kitajskem se je hitro normaliziralo, vzdrževanje razdalje med
nakupovanjem in drugimi opravki oziroma »socialno distanciranje«, kakor
so označili vrzeli v vrstah, je postalo nekaj običajnega. Vsakdanja je
postala tudi uporaba zaščitnih mask, zaradi katerih so se še leta 2019
nekateri posmehovali azijskim gostom na dopustu v turističnih krajih.
Nepričakovano hitro so se spremenile celo telesne tehnike, za katere bi
pričakovali, da so globlje usidrane, npr. rokovanje in objemi ob
srečanjih. Namesto tega so se prijatelji, znanci in sorodniki začeli
pozdravljati od daleč, z dvigom roke, se suvati s komolci ali trkati s
stisnjeno pestjo, da bi se izognili stisku dlani. Skratka, habitus, o
katerem je pred stoletjem razpravljal antropolog Marcel Mauss (1996) in
sem ga omenil v prvem poglavju, se je skoraj čez noč spremenil zaradi
nevidne grožnje, ki pa se ni širila v obliki radioaktivnega oblaka,
temveč kot viralni in informacijski oblak, ki je brez težave prehajal
meje in se zažrl v vse pore življenja ter postal, če se spet sklicujem
na Maussa, »totalno družbeno dejstvo«. S tem izrazom je skušal opisati
pojave v družbenem življenju, v katerih se prepletajo religiozne,
pravne, moralne, politične in ekonomske institucije. To je torej tisto,
kar je vsenavzoče in v vsakem položaju, pa četudi nekako v ozadju, ter
obvladuje družbo. Je nekaj, česar ne moremo povsem spregledati,
odmisliti ali zanemariti. V to pa se je preobrazil tudi virus
SARS-CoV-2, ki se je kljub mikroskopski majhnosti znašel na naslovnicah
revij in časopisov, se kot animacija vrtel pred voditelji informativnih
oddaj na televiziji, se širil po omrežjih v viralnih posnetkih in
podobah, memih, in postal del vsakdanjih pogovorov. »Koliko je novih
primerov?« je bilo skoraj tako samoumevno vprašanje, izrečeno mimogrede
kakor v predkovidnem času vljudnostno vprašanje o vremenu ali počutju.
Negotovost je tudi zaradi takšnih rutinskih vprašanj, ki so
normalizirala, banalizirala in povsakdanjila tveganje, postala normalno
stanje, ki se je raztegnilo v nova medčasja ob drugih krizah.

### Nora normalnost

V letih 2022 in 2023, ko sta virus SARS-CoV-2 in bolezen covid-19
postopno izginila z naslovnic, kriza še ni spuhtela, do težko
pričakovane »nove normalnosti«, ki so jo mnogi napovedovali na začetku
pandemije, pa čudežno ni prišlo (Kanbur 2021). Namesto tega so prišle
nove krize, med katerimi so nekatere postajale očitne že v predkovidnem
času, a so bile bolj kakor manj prezrte, npr. podnebna kriza, ki je
avgusta 2023 vplivala tudi na naravno katastrofo v Sloveniji, ko so
poplave in plazovi povzročili ogromno škodo, druge pa so bile nove,
kakor vojna v Ukrajini in z njo povezana energetska kriza ter grozljiva
humanitarna katastrofa v Gazi. Ob trajni krizi, torej stalnem izrednem
stanju in nenehni liminalnosti, ko za nekatere skupnosti v Evropi in
drugod po svetu čas teče na nenavaden način in se razteguje in krči kot
elastika, se znova spomnimo na Marka in njegovo neskončno agonijo, ki se
dejansko ni začela s covidom-19, temveč že bistveno prej, ko se je moral
spoprijemati s svojimi zdravstvenimi težavami in nato še z zaposlitvenim
statusom. Trajna kriza je v bistvu osrednja metafora njegovega
življenja, spopadanje z virusi in drugimi patogeni pa normalnost. In
Marko je s svojo zgodbo dejansko metafora za družbo, v kateri živimo.
Biti na preži je namreč postalo normalno stanje, prav tako pričakovati,
da se bo zgodilo nekaj, kar ogroža zdravje in dobro počutje -- ali pa
počutje naših potomcev. Trajna kriza je, skratka, nova normalnost.

Ob tem se lahko vprašamo, ali je sploh še smiselno razpravljati o
medčasju kot posebnem oziroma izrednem času, ki je nekakšen »vrinek« v
siceršnjo linearnost in zveznost »normalnega časa«. Znova bi se morali
vprašati še, ali ni dveh temeljnih pojmov, ki sta zaznamovala pandemijo,
torej »kriza« in »izolacija«, bolje združiti v enega -- in mu reči
*krizolacija*. In morda bi morali ob tem začeti razmišljati tudi, da je
medčasje glavna analitična prvina, ki postaja med rednim izrednim
stanjem, torej med krizolacijo, pomembnejša od siceršnjega časa, nenehna
»vrtoglavica«, o kateri razpravlja Daniel M. Knight (2021), pa je morda
tista želena in iskana »nova normalnost«. Ob vseh teh premislekih pa bi
tudi v antropologiji ter nasploh v družboslovju in humanistiki verjetno
lahko medčasje -- vključno z metodološkimi posebnostmi pri njegovi
obravnavi in dostopanjem do ljudi na daljavo --poglobljeneje obravnavali
ter s tem pojmom nadgradili klasične koncepte vede, vključno z
liminalnostjo; ta se lahko, kakor sem skušal prikazati v tem poglavju,
med trajno krizo, ki postaja temelj »nove normalnosti«, raztegne tako,
da ji ni videti konca.

Kdo ve, morda pa bi lahko večnemu izrednemu stanju lahko rekli tudi
»nora normalnost«, saj pridevnik »nor« v slovarju ni le zgolj nekdo, ki
je »duševno bolan« in »neumen, nespameten«, temveč je lahko tudi takšen,
ki »presega navadno mero«. Če mere ni več oziroma če je povsem fluidna,
potem nora normalnost postane vseobsegajoča. Tudi zato je smiselno biti
pozoren in spremljati tuje norosti in napake, dosežke in presežke.

## 5 NADZOR Družba na daljinsko upravljanje

Nadvse pozorni so v skrbi tudi starši, ki jih včasih opazujem skoz
kuhinjsko okno. Stanujemo namreč ob šolskem igrišču in spremljam lahko,
kaj počnejo otroci pred golom, ter se ob tem spomnim, kako so se tam
blizu igrali v leseni hišici s plastičnim toboganom, pred časom, ko so
igrišče obnovili, pa so jo podrli. Kdo ve, morda je bila v duhu družbe
tveganja prenevarna za igro, saj bi lahko otrok padel z igrala. Bolj
zaskrbljujoče od drčanja otrok in obmetavanja s peskom se zdi, da so v
bližini pogosto starši, ki z enim očesom zrejo v zaslon telefona, da
prebijejo čas, z drugim pa pogledujejo proti potomcu. Otroci tako niso
sami, vedno jih nekdo gleda, nadzoruje.

Podobno je spremljanje otrok v šolo. Tudi sam sem svoje tri pospremil
vsaj do šolskega praga, in to ne le prvi dan pouka, temveč do
dopolnjenega sedmega leta. Najbolj bizarno pa je, da živimo tik ob šoli:
do šolske zgradbe je približno deset metrov hoje, do šolskih vrat morda
sto, pri čemer otroci ne prečkajo nobene ceste in na poti ni nobenih
nevarnosti. A kljub temu tja niso smeli sami.

In kaj se zgodi, ko so otroci dovolj stari in predvidoma samostojni?
Tudi tedaj pogosto ne gredo sami v šolo, saj jih starši zaradi družbe
tveganja, v kateri za vogali domnevno nanje čakajo kriminalci, na cesti
pa avtomobili, opremijo z napravam. Njihovo pot v šolo spremljajo s
pametnimi telefoni, sledilnimi zapestnicami in posebnimi obeski, ki
locirajo otroka s satelitskim sledenjem GPS. Še več: z aplikacijami,
kakršne so FindU, Eyezy, Life 360, Find My Kids in Family Safety, se
lahko umeri »digitalni električni pastir«, torej določi navidez varno
območje, ki ga otrok ne sme prestopiti, npr. v krogu 500 m od doma. Če
otrok nevidno mejo prestopi, prejmejo starši ali skrbniki potisno
obvestilo in potem neubogljivega potomca nemudoma pokličejo. Seveda ne
vprašajo, kje je, saj je to vidno na zaslonu, temveč ga samo še okarajo,
zakaj se podaja v neznano, in mu naročijo, naj se nemudoma vrne na
varno.

Starši ne nadzorujejo zgolj gibanja, temveč tudi dosežke otrok. Po
aplikaciji, kakršna je eAsistent, so z njihovimi ocenami in vzgojnimi
ukrepi seznanjeni skoraj nemudoma, včasih celo prej, kakor zanje zve
otrok. Poleg tega lahko na domače računalnike namestijo programe, s
katerimi omejijo digitalne prestopke in »gibanje« zunaj varnega območja
na spletu. Otroke tako zavarujejo še pred digitalnimi virusi,
kiberkriminalci in nadlegovalci ter vsem drugim, kar čaka nanje v
digitalnem okolju.

Zaradi takšnih tehnoloških rešitev, ki postavijo mejo med varnim in
nevarnim, se življenjski prostor simbolično spreminja v »nevidno kocko«,
podobno tisti, v kateri se je znašel Marko. Čez mejo otroci lahko
pogledajo, prestopiti pa je ne smejo. In kakšne so dolgotrajnejše
posledice? Zaradi nenehnega nadzora in omejevanja gibanja mladi
ponotranjijo nevidno oko, ki jim sledi, kamor koli gredo, hkrati pa
začnejo izgubljati zaupanje vase in tudi v svoje starše ali skrbnike,
učitelje ter druge »nadzornike« (Rooney 2010). Biti nenehno viden je že
normalno stanje v »družbi spektakla«, kot jo je poimenoval filozof Guy
Debord (1999). Še več: po novem je vidnost celo institucionalizirana in
nujna, da so otroci in trajneje državljani bolj pridni. Kdor je viden,
je namreč tudi priden. In pridnost je, sploh v nekaterih okoljih,
splošni ideal. A o tem več ob koncu poglavja. Najprej pa poglejmo, kako
so pridni državljani nastajali nekoč in kako se jih v presojno kocko
prestavlja danes.

### Od socialističnega do kapitalističnega modela nadzora

»Tovariši, vedeti moramo vse!« Geslo pripisujejo Erichu Mielkeju,
dolgoletnemu vodji vzhodnonemškega ministrstva za državno varnost, bolj
znanega pod zloglasno okrajšavo Stasi, ki je morda bolj kot katera koli
državna institucija po drugi svetovni vojni uresničevalo zamisel, da je
treba imeti vpogled v vse, kar se dogaja na državnem ozemlju -- in še v
čim več tistega, kar se godi onkraj njegovih mej (Bruce 2003; Weber in
Auerbach 2014). Stasijevci so tako desetletja vestno zapisovali, kaj
ljudje počnejo na cesti in v zasebnosti lastnih stanovanj. Opažanja in
prisluhi so se kopičili v arhivih, ki so bili razkropljeni po celotnem
ozemlju države, ki ne obstaja več, saj je spuhtela po imploziji
socialističnih sistemov v vzhodni Evropi ob koncu 80. in začetku 90. let
prejšnjega stoletja. Sesutje države, obsedene s popisovanjem načinov
življenja, je spremljalo prav uničevanje dokumentacije z zapisi o
načinih življenja, ki so jih leta dolgo kopičili, potem pa večino v
kratkem času uničili, preden bi prišli v roke prevratnemu ljudstvu, ki
je skušalo med spremembo sistema vdreti v Stasijeve prostore v Vzhodnem
Berlinu in drugih mestih. Takrat so velik del arhivskega gradiva zažgali
ali razrezali, s čimer so prikrili tudi svoje vrtanje v vsakdanjik
državljanov Vzhodne Nemčije.[^31]

Kakšen pa bi bil Stasijev arhiv, če bi približno milijardo papirjev z
zapisi, ki jih je do danes ostalo za kar 111 km, zložili v fascikle in
jih postavili v regale, postavljene drugega ob drugem v eni sami stavbi?
Takšna arhivska stavba bi bila ogromna. Njene stranice bi namreč merile
približno 140 x 140 m, kar je primerljivo z nogometnim stadionom. Stavba
pa bi bila še vedno palček v primerjavi z nekim drugim arhivom, katerega
enormnost je razkril žvižgač Edward Snowden, ki je bil zaposlen v
National Security Agency (NSA), ameriški varnostni agenciji, katere
delovanje je podrobno razkril v knjigi *Trajna evidenca* (Snowden 2020)
in v njej med drugim opisal, kako so lahko s sistemom XKeyscore
pogledali pod prste skoraj komur koli na svetu in preverili, kaj je
oseba zapisala z računalnikom. Mediji so poročali, da bi tajna agencija,
za katero je delal Snowden, v svojem digitalnem arhivu v Utahu lahko že
leta 2013 shranila pet zetabajtov podatkov, kar je -- če prevedemo v
nekoliko razumljivejše enote -- pet milijard terabajtov (Berkes 2013).
In če smo še konkretnejši, je to pet milijard trdih diskov z enim
terabajtom spomina, kakršni se pogosto vgrajujejo v računalnike. Še
vedno pa so to zgolj imaginarne številke, ki si jih težko zamislimo.
Kakšen bi bil potem arhiv, če bi ga v celoti natisnili na papir in
natisnjene liste vstavili v fascikle ter jih zložili na police arhivskih
omar? Izračun pokaže, da bi bil takšen arhiv bistveno, ampak res
bistveno večji od Stasijevega, ki bi se raztezal na 19 tisoč m^2^.
Vzhodnonemški arhiv bi bil, če bi ju postavili enega ob drugem, kot zrno
graha v primerjavi z ameriško »goro podatkov«: če bi zgradili arhiv NSA,
bi zavzel kar 17 milijonov km^2^. Bil bi torej bistveno večji od Evrope,
ki meri 10,5 milijona km^2^, vanj pa bi lahko strpali milijardo
Stasijevih arhivov.[^32]

Digitalni zemljevid družbenega sveta ne nastaja samo v arhivih tajnih
agencij, kakršna je NSA. Ustvarja se tudi v arhivih podjetij, kot so
Google, Meta, Amazon, Alibaba in Tencent, torej tistih za »velikim
požarnim zidom«, kakor pravijo kitajskemu sistemu podatkovnega
(samo)omejevanja. Ta zemljevid je očitno večji od dejanskega družbenega
sveta, saj v svoji enormnosti družbo v celoti prekriva, in to tako v
sedanjosti kot tudi v preteklosti in prihodnosti. Zdi se, da se tako
uresničuje kratka zgodba, ki jo je napisal argentinski pisatelj in
soustvarjalec magičnega realizma Jorge Luis Borges. Osrednji lik
pripovedi je geodet, ki mu je kralj naročil, naj izdela najpodrobnejši
zemljevid kraljestva. Zemljemerec je napotek vzel resno, morda celo
preresno, in pripravil zemljevid v razmerju ena proti ena, torej v
dejanski velikosti, ki je prekril celotno kraljestvo (Borges 1998).

### Meje kreditne ocene so meje sveta

Komu oziroma čemu koristijo najnatančnejši digitalni zemljevidi? Med
drugim je njihova funkcija nadzorovanje razmer v digitalnih
»kraljestvih«, npr. na spletnih omrežjih, kakršni sta Facebook in
Instagram, ter na Googlu, s katerim si mnogi pomagajo pri orientaciji v
fizičnem prostoru. Uporaba digitalnih zemljevidov je najpomembnejša, da
pridejo ljudje s čim manj težavami od ene do druge točke v prostoru, pri
čemer so seveda nenehno vidni, saj jim sledi digitalno oko.

Na Kitajskem so skušali nadzorovanje še izpopolniti s sistemom
družbenega razvrščanja, ki nastaja na podlagi posameznikove »kreditne
ocene«. Izhodiščna zamisel sistema je bila, da ima vsak državljan
številčno oceno, ki ovrednoti, kako upošteva v državi veljavne predpise
in norme. Ocena je odvisna od različnih dejavnikov. Pri prvem npr. po
plačilih z aplikacijami, kakršni sta WeChat in AliPay, spremljajo, kaj
državljan kupuje: če kupuje cigarete in alkohol, se ocena zniža; če si
pogosto privošči zelenjavo in sadje, mu zraste. Drugi dejavnik je
poravnava dolgov, npr. redno plačevanje položnic in odplačevanje
finančnih kreditov: če oseba položnice ne plača do predpisanega roka, ji
ocena pade; če čaka predolgo, ji pade še bolj. Tretji element skupne
ocene so navade, ki jih spremljajo tudi pametne kamere: če pešec prečka
cesto pri rdeči luči, se lahko na digitalnem panoju ob prehodu za pešce
pokaže opozorilo, da ga bo to naslednjič stalo točko ali dve; če pa se
na cesti vedno ravna po predpisih, mu ocena zraste. Četrti element, ki
vpliva na kreditno oceno, je način komuniciranja: če nekdo po omrežju
slabo piše o predsedniku, se mu ocena samodejno zniža, morda ga na domu
celo obišče policija; če pa uporablja aplikacijo, ki se imenuje
»Izvrsten govor: Ploskaj Ši Džinpingu« in je namenjena »ploskanju«
predsedniku s tapkanjem po zaslonu pametnega telefona, se mu bo ocena
zvišala.[^33] Peto merilo za višino ocene so razmerja: nižje so ocene
oseb, s katerimi se posameznik druži, bolj bo padla tudi njegova skupna
ocena -- in nasprotno, seveda. Zato ni pomembno le, kaj počne
posameznica ali posameznik, temveč tudi, s kom se druži. Ocena ni
namenjena le posameznikovemu vpogledu v lastno »pridnost«, temveč
določanju, kaj lahko v življenju stori. Če mu ocena pade, ne more več
dobiti vizuma za vstop v države Evropske unije, če se še bolj zniža, pa
ne prejme več niti vizuma za Singapur. Ko ocena pade pod določeno
vrednost, ne dobi več stanovanjskega kredita in vozovnice za vlak ali pa
celo ne more več vpisati otrok v izbrano šolo, temveč primerno šolo
izbere država. Meje kreditne sposobnosti torej določijo, kako dobro --
ali slabo -- bo kdo živel (Podjed 2019: 62--64).

V knjigi *Videni* sem primerjal družbene kredite z delom distopične
serije *Črno ogledalo* (izv. *Black Mirror*), ki so jo predvajali po
Netflixu (Podjed 2019: 61--62). V delu z naslovom *Padec na nos* (izv.
*Nosedive*) bi si junakinja Lacie rada kupila luksuzno stanovanje, in to
v svetu, kjer ljudje delijo svoje dogodke z očesnimi implantanti in
mobilnimi telefoni ter ves čas vrednotijo dejanja z ocenami med ena in
pet. Popust pri nakupu pa bo dobila le, če se njena ocena dvigne s 4,2
na vsaj 4,5. In kako se ocena določi? Laciejina dejanja ocenjujejo
sodelavci, opredeljujejo jih taksisti, ki jih oceni tudi sama -- podobno
kot v sistemu za najem avtomobilov Uber. Določi pa se tudi na podlagi
njenih povezav in prijateljstev; več ko veljajo njene zveze, višja je
njena ocena. Tudi zaradi tega se sklene udeležiti poročne zabave
prijateljice Naomi, ki je z oceno 4,8 visoko na lestvici, med
povabljenci pa bi znali biti -- tako pričakuje Lacie -- še številni
drugi z nadpovprečnimi ocenami. Njena pot na zabavo se nepričakovano
zaplete, ko jo zaradi incidenta na letalu kaznujejo z odvzemom točke;
tako lahko ob prihodu na letališče najame le star in počasen avtomobil,
ki se kmalu pokvari. Avtoštop je takrat edini način, da pride pravočasno
na zabavo. Ko se ji to že skoraj posreči, ji prijateljica Naomi sporoči,
naj raje sploh ne pride, saj bo s slabo oceno pokvarila razpoloženje in
drugim znižala ocene. Lacie, ki je že povsem razjarjena, se slavja
vseeno udeleži in tam nastopi s pripravljenim govorom ter povzroči
hkrati še škandal, ko skuša obglaviti lutko iz cunj, ki sta jo z Naomi
naredili v otroštvu. Zaradi neprimernega vedenja jo svatje slabo
ocenijo, njena ocena pade pod ena, zaradi česar jo strpajo v zapor. Tam
ji odvzamejo mobilno napravo in odstranijo še očesne implantante. V
sklepnem prizoru je glavna junakinja za rešetkami, iz njenih ust
izbruhne plaz psovk, ki jih z užitkom izmenja s sojetnico v sosednji
celici. Ker ni več pod nadzorom in je zunaj kreditnega sistema, je Lacie
končno svobodna, četudi ni prav nič »pridna« -- ali je celo
»malopridnica«.

### Vzgoja pridnih državljanov

Kaj sploh pomeni, da je nekdo priden? »Priden bodi in vse pojej, pa te
bodo imeli ljudje radi!« Tako mi je kot otroku zabičala stara mama, če
nisem pojedel kosila. Beseda »priden« je, kot sem pisal v predgovoru h
knjigi *Vse te oči* (srb. *Sve te oči,* Podjed 2020b), v slovenskem
jeziku izjemno pomembna, težko pa jo je prevesti v druge sorodne jezike;
v hrvaščini ali srbščini besede »dobar«, »pristojan« in »vrijedan«
oziroma »vredan« nimajo enakega pomena. Biti priden namreč pomeni, da
nekdo s svojimi dejanji koristi skupnosti in družbi; tisti, ki ni dovolj
priden, pa postane »malopridnež«, torej človek, ki zavestno krši pravila
in zakone -- takšen kakor Lacie v nadaljevanki *Black Mirror*.

Vcepljanje »pridnosti« se začne zgodaj. Starši navajajo otroke, naj bodo
pridni in pojejo kosilo, pospravijo sobo in napišejo domačo nalogo. Ko
so nekoliko starejši, jih začnejo učiti, naj upoštevajo prometne
predpise in pridno počakajo pred prehodom za pešce, ko na semaforju gori
rdeča luč. V šoli jih vzgajajo, naj pridno sedijo in se učijo. Pridni
morajo biti tudi v službi, pri vratarju morajo pravočasno potrditi svojo
navzočnost in oddelati vsaj osem ur dnevno. Pridnost je -- lahko bi
rekli -- nacionalna normalnost.

V prejšnjem razdelku je bilo na primeru družbenih kreditov in pametnih
naprav, ki so lahko tudi sledilne in prisluškovalne naprave,
predstavljeno, kako vzgojiti pridne državljane s pomočjo tehnologij.
Poleg tehnoloških pripomočkov so pomembne tudi druge oblike nadzora. Že
od malega je treba ljudi spremljati, slediti njihovim dejanjem in jih
opozarjati pred morebitno transgresijo. Tudi na plaži starši opazujejo
vsak otrokov korak in ga pogosto opomnijo, naj bo priden, posebej če
prestopi nevidno mejo, ki ločuje prostor med lastno in sosednjo brisačo,
kjer se igrajo drugi otroci. Otrok je priden, če čofota v plitvini, in
poreden, če si drzne v vodo globlje od kolen. Priden je, če ustvarja
potičke s kanglico in lopatko, poreden pa, če mivko trosi naokrog in jo
stresa v čevlje turista, ki se je zleknil v bližini.

Ko otroci odrastejo, se pojavi problem, ker jih starševsko oko ne
spremlja več na vsakem koraku. Ali lahko zaživijo sproščeneje, manj
pridno? Niti ne. Če si zaželijo divjati po cesti z avtomobilom, na
prekoračitev hitrosti hitro opozori radar. Če bi se radi zdivjali na
plesišču in si privoščili neobrzdano pijančevanje, jih morda z mobilnim
telefonom posname kdo od znancev in posnetek objavi na spletnem omrežju,
da vsi vidijo, kako je pridni državljan pravzaprav »nepridiprav«. Če bi
se radi uprli avtoritarnim politikom in se zbrali v mestnem središču,
dvignili transparente v zrak in vpili protirežimske parole, udeležence
samodejno prepozna pametna kamera na obcestnem drogu, policija pa jih
zlahka izsledi.

Nam v digitalnem (samo)nadzornem sistemu, v katerem nas z vseh strani
gledajo kamere, poslušajo mikrofoni in nam sledijo pripomočki, naši
lastni pametni telefoni, ki jih prostovoljno nosimo v žepih, sploh še
preostane kaj drugega, kakor da smo pridni? Težko. Pridnost tudi ni več
nacionalna »vrlina«, temveč se koncept širi po svetu s tehnološkimi
nadzornimi sistemi, s katerimi si zasebna podjetja in državne
institucije odpirajo vrata in okna v izolacijo zasebnosti in
ugotavljajo, kdo je priden in kdo ne. Predstavniki nekdanjih
državno-varnostnih služb, npr. jugoslovanske Udbe, vzhodnonemškega
Stasija in romunske Securitate, bi se verjetno smejali do solz, ko bi
ugotovili, da so ljudje danes pripravljeni plačati za prisluškovalne in
sledilne naprave oziroma telefone, ki jih nosijo v žepih in torbicah. Še
več: zanje plačujejo tudi mesečno naročnino, poleg tega pa odštejejo
denar celo za obdelane podatke, ki so jim jih že pobrali!

Državne ustanove bodo nadvse zadovoljne, če se bodo ljudje dokončno
predali tehnološkim čarom digitalnega *panoptika*,[^34] saj bodo s
kamerami, telefoni in drugimi napravami zlahka nadzorovale državljane,
da bodo pridnejši, ubogljivejši. Na podlagi zbranih podatkov bodo lahko
podeljevale ocene -- podobno kakor na Kitajskem -- in državljane po
»točkah pridnosti« razvrstile po kategorijah z različnimi privilegiji.
Najpridnejši bodo za nagrado dobili dovoljenje za počitnice v tujini,
manj pridni bodo za kazen ostali doma. Zmagal bo tudi nov tip
kapitalizma, ki ne bo več utemeljen na dobrinah, temveč na podatkih,
pridobljenih od ljudi. Prvič po sužnjelastništvu bodo ljudje glavna
surovina, s katero bo peščica bogatašev zaslužila še več.

### Varovanje otokov zasebnosti

Obstaja pa tudi alternativa, s katero se je mogoče izogniti avtokratski
prevzgoji v pridne državljane, omiliti prevlado podatkovnega kapitalizma
ter ohraniti prednosti, ki jih omogoča digitalna družba. Da bi to
dosegli, so potrebni vsaj štirje ukrepi. Prvič, potrebno je bolj
varovati svoje »otoke zasebnosti« (Nippert-Eng 2010) in prenehati po
nepotrebnem nameščati »pametne« naprave v domove; veliko digitalnih
naprav, ki spremljajo zasebnost, namreč ne prispeva k boljši kakovosti
bivanja. Drugič, podpreti je mogoče mednarodne pobude za ohranjanje
zasebnosti. Po svetu je v zadnjih letih vse več množičnih protestov, ki
opozarjajo na podnebno krizo; in zasebnost je ta hip podobno ogrožena
kakor podnebje. Tretjič, z oporo v heglovski krilatici, ki je bila
priljubljena že v prejšnjem režimu, izvesti prehod »od kvantitete k novi
kvaliteti«, in to predvsem pri kopičenju povezav po socialnih omrežjih.
Več »prijateljev«, všečkov in komentarjev ne pomeni, da so medosebna
razmerja boljša. In četrtič, spoznavanje digitalnih veščin mora postati
sestavni del izobraževalnih programov; s prednostmi in pastmi novih
tehnologij morajo nujno biti seznanjeni tudi starši, ki otroke
fotografirajo in snemajo od rojstva -- ali pa celo od prvega
ultrazvočnega posnetka v maternici -- ter potem nepremišljeno širijo
njihove podobe po spletu in tako pomagajo ustvarjati njihove »digitalne
dvojnike«.

Filozof in pravnik Jeremy Bentham, ki je pred skoraj dvema stoletjema in
pol zasnoval izvirni panoptik, stavbo krožne oblike z osrednjim
nadzornim stolpom, iz katerega se vidi v vsako celico, nad omenjenimi
ukrepi morda ne bi bil navdušen, saj skrivanje v temi nasprotuje njegovi
izvirni zamisli, da so državljani pridnejši, če so vidni (Podjed 2019:
13--28). Pri tem je pozabil dvoje. Najprej to, da mora tudi nadzornike
nekdo nadzorovati. V demokraciji pogled ne more biti uperjen le v eno
smer, temveč mora biti obojesmeren. Poleg tega je bistvo »pridnosti«, da
je posameznik koristen zase in za druge, ker si to sam želi, ne pa, ker
nas ves čas gledajo. Nameščanje kamer in drugih »elektronskih oči« zato
prej kot v idilično prihodnost vodi v nezadovoljstvo, upore in
medsebojno sovraštvo -- tega pa si ne želijo niti oblastniki.

Temelj digitalne demokracije, ki je poleg digitalnega totalitarizma še
vedno eden od mogočih scenarijev za prihodnost, torej ni nadzor na
vsakem koraku, temveč dopuščanje možnosti, da je vsak viden toliko,
kolikor si želi, in neviden oziroma izoliran takrat, ko se za to sam
odloči. Pa si tega sploh želi? O tem govori naslednje poglavje, ki med
drugim razgalja strahove pred nevidnostjo. Izhodiščno sporočilo namreč
je, da v sodobnem svetu oseba morda sploh ne obstaja, če ni pred
zaslonom in je nihče ne vidi. Podobno torej, kakor bi se znašla v
zaporniški samici brez oken.

## 6 SAMOTA Potovanje po svetu v samici

»Njegova zaporniška zgodba bi znala biti zanimiva,« mi je ob koncu
pogovora omenil umetnik, ki živi razpet med Celjem in Londonom, ter
sporočil naslov osebe, s katero naj se povežem. Po nekaj pregovarjanja
in dogovarjanja po e-pošti in WhatsAppu sva se z Raframom naposled
uskladila za čas pogovora na daljavo.[^35]

Ko je povezava delovala, se je na zaslonu prikazal širok neobrit obraz s
temnimi skodranimi lasmi in očali z debelimi stekli. Predstavil se je in
brez obotavljanja začel pripovedovati, kako se je znašel v libijskem
zaporu v času Gadafijevega režima. Bil sem tako presenečen, da ga nisem
utegnil prositi za soglasje za snemanje pogovora, kar načeloma storim na
začetku vsakega pogovora. Samo prikimaval sem in si naglo zapisoval
podrobnosti, namesto da bi pogovor posnel, in spremljal neverjetno
zgodbo. Najprej je zvenela kot opis kakega zaporniškega filma, npr.
*Metulja* (1973), ki so ga v posodobljeni različici predvajali še leta
2017 in v katerem glavni junak pobegne iz zapora v Francoski Gvajani,
ali pa kot v domnevno avtobiografskem romanu *Shantaram*, v katerem
ropar in heroinski odvisnež uide iz avstralskega zapora in pobegne v
Indijo (Roberts 2003). Pred koncem pa se je v pripovedi zgodil nenavaden
obrat in »scenarij« je postal podoben še kateremu od filmov o Jamesu
Bondu ali celo *Misiji nemogoče*.

Začetek pripovedi sem rekonstruiral še iz drugih virov, npr. iz člankov,
ki so opisovali njegovo izkušnjo. Umetnik in fotograf judovskega rodu
Rafram Chaddad se je rodil na tunizijskem otoku Djerba. Dveleten se je z
družino preselil v Izrael, a obdržal tunizijski potni list, kar je
pomembno za nadaljevanje zgodbe. V Jeruzalemu je študiral matematiko in
fotografijo ter potem delal kot umetnik v Italiji, Nemčiji, Španiji,
Združenem kraljestvu in drugod po svetu, svoja dela pa je med drugim
razstavljal tudi na Beneškem bienalu.

Leta 2010 ga je vodja izraelskega organizacije za ohranjanje dediščine
Or-Shalom nagovoril, naj fotografira judovske sinagoge in pokopališča v
Libiji, saj je tam še od rimskih časov živelo več deset tisoč Judov, ki
so zaradi antisemitskega preganjanja iz države pobegnili v 40. letih
prejšnjega stoletja, ko je bila država še kolonija fašistične Italije.
Rafram je privolil in se v Libijo odpravil s tunizijskim potnim listom,
fotografsko opremo in seznamom spomenikov za fotografiranje.

Ko je opravil svojo fotografsko nalogo in obiskal vse kraje, ga je
prijela policija in odpeljala na zaslišanje. V hotelski sobi jih ni
pričakal z mislijo na najslabše, temveč povsem brez občutka, kaj se
sploh dogaja. Trojica agentov ga je prijela med gledanjem animirane
serije *Simpsonovi*. Najprej so ga izprašali o njegovi fotografski
opremi in poti v Libijo, nato pa mu naročili, naj ostane v hotelski
sobi, dokler se ne vrnejo ponj.

Zvečer sta se ponj vrnila mladeniča z briljantino v laseh in v temnih
suknjičih, ga strpala v avto in odpeljala v pripor. Po prihodu so
pazniki začeli vpiti nanj, naj si sname pas in čevlje, in mu ukazali,
naj sprazni žepe. Takrat se je, kot je povedal, šele zavedel, da se je
znašel v resnih težavah. V priporu so po zaslišanju ugotovili, da je
dejansko iz Izraela in ne iz Tunizije. Zvezali so mu roke za hrbtom, ga
zgrabili za noge in ga pretepli po podplatih z leseno palico, nato pa
uporabili še druge mučilne načine, da bi iz njega izvabili čim več
informacij. Med drugim so mu okrog glave ovili tanko pregrinjalo in mu
zatrdili, da bo v naslednjih 72 urah izkusil najhuje, kar je doživel v
življenju, zato je bolje, da takoj prizna krivdo. Silili so ga, da je v
iztegnjenih rokah po več ur držal težke predmete. Medtem mu niso
dovolili, da bi vsaj za hip sedel in sprostil mišice. Kakor je pojasnil
za članek v reviji *Tablet*, je bil zadnji dan mučenja najhujši. Takrat
so ga znova zvezali in tolkli po podplatih in kolenih s kovinsko cevjo,
nato so ga slekli do spodnjega perila, mu napeljali na prste žice, ki so
vodile do avtomobilskega akumulatorja, in ga tresli z elektriko. »Vse,
kar sem si takrat želel,« je povedal Rafram, »je bilo, da bi se lahko
usedel. Dobesedno sem izgubil vse čutne zaznave, ničesar več nisem
čutil« (Fromer 2011).

### Razkošje v glavi

Ko so ga končno nehali fizično mučiti, je sledilo psihično mučenje.
Povedali so mu, da za javnost ni več živ in da torej ne obstaja več, saj
so tunizijsko ambasado obvestili, da je umrl v prometni nesreči. Nato so
ga za krajši čas znova preselili v celico, po nekaj dneh pa v zloglasni
zapor Abu Salim, ki so ga zgradili leta 1984 v Tripoliju. Ta zapor je
veljal za najhujšega v državi in je postal mednarodno razvpit zaradi
nehumanega ravnanja z jetniki in kršenja človekovih pravic, posebej
zaradi pokola leta 1996, ko je med zaporniškimi protesti po poročanju
organizacije Human Rights Watch tam umrlo več kot 1200 ljudi (HRW 2006).
Raframa so v tem »enosmernem zaporu«, kakor ga je označil med pogovorom,
od koder izza štirih sten veliko zapornikov ni nikoli izstopilo živih,
namestili v samico, ki je merila približno dva krat dva metra, zgrajena
je bila iz golega betona, v njej pa je bilo le zdelano ležišče, iz
katerega so kukale vzmeti, in polomljeno stranišče. Ker ni delovalo, je
potrebo opravljal na tla, ki so jih občasno očistili. V celici ni mogel
pisati in brati, saj ni imel knjig ali papirja, in tudi ni imel s kom
govoriti. Za družbo je imel le ščurke, ki so se namnožili po kotih, ter
občasno kakega pajka ali muho. Bil je sam. Bistvo osamitve je v eseju,
ki ga je revija *Apartamento* objavila med pandemijo covida-19, strnil
takole:

> Bilo je po dvajsetih dneh fizičnega in duševnega mučenja, ko sem sedel
> v celici velikosti dva krat dva metra in nisem imel možnosti pisati
> ali brati, kaj šele s kom govoriti, niti na stranišče nisem mogel iti,
> bil sem samo jaz in moje misli, ne da bi vedel, kdaj se bo vse
> končalo, če sploh. Nenavadno je celo primerjati s tem, kar vsi čutijo
> zdaj \[zaradi občutka negotovosti med pandemijo, op. a.\], vendar
> nekako razumem. (Chaddad 2020)

Pojasnil je, da kljub nenehni negotovosti ni obupal nad življenjem in
tudi malodušje ga ni prevzelo. Prisebnost je ohranjal tako, da se je
redno sprehajal po celici in igral šah, ki ga je izdelal iz zamaškov
plastenk. Napravil si je tudi koledar in si celico okrasil z
razpoložljivimi drobnarijami. Da bi vsaj v mislih ohranil stik z
zunanjim svetom, je raztrgal kartonaste pokrovčke aluminijastih paketov
s hrano, ki so mu jih prinašali, in napravil hebrejske črke, ki jih je
po tleh samice razporejal v besede. Ob tem si je zamišljal, kako njegovi
starši prejmejo navidezna pisma, ki jih je ustvarjal s temi črkami.

Ko je pripovedoval o vsakdanjiku v izolaciji, je poudaril, kako zelo je
za ohranjanje normalnosti pomembna rutina. Vsak dan si je načrtno
razporedil po delih, in to glede na tri obroke, ki so mu jih prinesli,
in petje mujezina iz daljave. V mislih se je v vsakem od teh delov dneva
sprehajal po krajih, ki so mu bili pri srcu, in pogosto sanjaril o
ženskah in spolnosti. Vsak del dneva, ki ga je opredelil bolj po
občutku, je imel svojo vsebino in témo: začel se je s sprehodi po
velemestih, nadaljeval s srečanji s »prečudovitimi ženskami« in
»zanimivimi moškimi«, nato je prišlo na vrsto pitje kave, uživanje ob
jedi, opazovanje morja. »Vse se je preoblikovalo v celodnevno
sanjarjenje, nore spolne fantazije in sanje, v katerih sem ustvarjal
nove umetnine; to so bile sanje o velikanskih in majcenih odprtinah,
sanje o sanjah. Vsak dan mi je uspelo živeti kar se da polno. Ob konca
dneva sem bil tako izčrpan, da sem komaj čakal na spanec, da bi lahko
zbral dovolj moči za jutrišnje sanje,« je pojasnil v omenjenem eseju in
ob tem dodal, da se mu je zdelo še posebej nenavadno, da je ravno pred
prihodom v zapor prebral besedilo Jorgeja Luisa Borgesa o sanjah, ki je
izšel v zbirki *Alef* (Borges 1997). Tudi zaradi tega besedila si je
pogosto predstavljal, da bo šel spat v resničnosti in se zbudil v
sanjah.

V 170 dneh bivanja v samici ga je presenetilo, da je precej lažje živel
v svoji glavi, ko je bil sam, pri čemer ni mislil le brez ljudi, ampak
tudi brez kakršnih koli zunanjih dejavnikov, ki človeka ženejo k
razmišljanju »izven glave«, npr. spletne vsebine, televizija, radio in
podobni motilci. »Uspelo mi je živeti polno in zanimivo življenje brez
vsega, saj me je radikalna situacija, v kateri sem se znašel, prisilila,
da sem vstopil v svoje sanje in živel vsak dan -- dan za dnem -- bogato,
noro in čudovito življenje,« in dodal da se s skušnjavami, ki so sicer
okoli nas in nam pritegnejo pozornost, odtujimo od sebe (Chaddad 2020).
»Ja, niti stranišča nisem imel, celo srati sem moral po tleh,« je
pojasnil in ob tem pripomnil, da je bilo to grozno, a če bi imel okoli
sebe druge ljudi, verjetno ne bi mogel nikoli tako poglobljeno doživeti
in izkusiti »sanjskega sveta«. Zato bi film o njegovi izkušnji, če bi ga
kdaj posneli, po njegovem mnenju moral pripovedovati predvsem o sanjah
in ne toliko o zaporu (Whitehead 2020: 192).

### Nepričakovana odrešitev

Čas se je v zapornikovi glavi spremenil v nenavadno brezčasje oziroma
medčasje, fizično trpljenje in samoto pa so vsaj v njegovi domišljiji
prekrili užitki in radosti ob potovanju in druženju. Kljub neznosnim
fizičnim mukam in posledičnemu odklopu v glavi se Rafram ni vdal v usodo
in dokončno potonil v sanjarijah, temveč je ves čas razmišljal tudi o
begu in posrečilo se mu je zasnovati načrt zanj. Za uspeh je bilo
bistveno stopiti v stik z »zunanjim svetom«, onkraj zaporniških zidov in
tudi zunaj Libije. Osebi v bližnji celici, ki so jo izpustili iz zapora,
je predal sestrin e-poštni naslov v upanju, da bo prestregla njegov klic
na pomoč.[^36] Ko je čez čas sestra dejansko zvedela, da je Rafram še
živ, je to posredovala politikom in javnosti. Kljub prizadevanjem
tedanjih osrednjih političnih akterjev -- Tonyja Blaira, Silvia
Berlusconija in Nicolasa Sarkozyja -- se ni nič zgodilo. Šele Martin
Schlaff, avstrijski milijarder judovskega rodu z dobrimi mednarodnimi
povezavami, je omogočil njegovo izpustitev, in še to po nenavadnem
spletu okoliščin. Na rojstnodnevni zabavi na Sardiniji se je srečal s
Saifom al-Islamom Gadafijem, sinom tedanjega libijskega voditelja
Moamerja Gadafija. Ker je slišal, da mladi in vplivni
»prestolonaslednik« pozna Raframovega bratranca, si je že prej
prizadeval posredovati pri njem in mu pojasniti, da se je v libijskem
zaporu pomotoma znašel moški, ki mu bodo kmalu sodili. Odziva najprej ni
bilo in šele na omenjeni zabavi ga je Schlaff prepričal, naj ga vendarle
izpustijo. Saif al-Islam se je po prigovarjanju odločil tudi zato, ker
je vedel, da bi Raframa po sojenju, ki se je naglo bližalo, razglasili
za italijanskega vohuna in obsodili na smrt. Med njegovo e-pošto so
namreč našli sporočilo neke ženske, ki mu je pisala, da ga bo prišla
osvobodit z italijansko vojsko. Gadafijev sin je na zabavi Schlaffu
naročil, naj gre s svojim letalom po Raframa v Tripoli ter počaka v
letalskem oporišču, sam pa bo naročil paznikom, naj zapornika privedejo
na zaslišanje, kjer ga bodo lahko »prevzeli«. Bogatašu je zabičal, naj
ima za vsak primer s sabo orožje, če bi se zgodilo kaj nepredvidenega,
ter mu hkrati zagotovil, da bodo pazniki ob prihodu tujcev gotovo tako
presenečeni, da se ne bodo upali upirati ukazu »od zgoraj«.

Dejansko je Schlaffova ekipa potem brez težav vstopila v zapor, poiskala
Raframa, mu prevezala oči in ga strpala v avto. Niso mu povedali, niti
kdo so niti kam gredo. »Med tisto vožnjo sem si dejansko želel, da se
zaletimo, saj ne bi mogel prestati še več mučenja,« je povedal Rafram,
ki je mislil, da ga bodo premestili v drug zapor in spet zasliševali. Ko
so se pripeljali in mu odstranili prevezo, je ugotovil, da so prispeli
na letališče. Takrat je tudi zagledal moškega, ki je stopil iz letala,
na katerem je bila upodobljena avstrijska zastava. »Pozdravljeni, jaz
sem Martin Schlaff,« mu je rekel, ko je stopil k njemu. »Bi se želeli
vkrcati na letalo?« (Fromer 2011). Rafram je seveda prikimal.

Iz Libije so poleteli na Dunaj, kjer jih je pričakal tedanji izraelski
zunanji minister Avigdor Lieberman. S Shlaffovim posredovanjem je
Lieberman očitno orkestriral celoten dogovor, in to za zaprtimi vrati,
ter se v zameno za Raframov izpust dogovoril za dostavo materialne
pomoči Libije za Gazo in 50 milijonov dolarjev za obnovo hiš na tem
palestinskem ozemlju od Gadafijeve dobrodelne organizacije, česar brez
privoljenja Izraela ne bi mogli izvesti (Fromer 2011). Takšna je vsaj
okvirna rekonstrukcija dogodkov ob pobegu iz zapora, kakor so jo
predstavili mediji. Kaj se je dejansko dogajalo v ozadju, je težko
izvedeti, saj o zakulisnih dogodkih ni bil nikoli podrobno seznanjen
niti Rafram. Ob najinem prvem srečanju v živo, za katero se nama je
posrečilo dogovoriti več kot dve leti zatem, ko sva govorila na daljavo,
je povedal, da se še zdaj počuti kot »kmet na šahovnici«, ki ga je sem
in tja premikala nevidna roka.

Rafram Chaddad je po skoraj pol leta v zaporu shujšal za petnajst
kilogramov, noge so mu ošibile in bil je povsem bled zaradi pomanjkanja
sonca. Kljub temu pa mu je samica očitno dala nov ustvarjalni navdih, na
katerem jadra še skoraj desetletje in pol pozneje, torej ob najinem
srečanju na daljavo in pozneje še od blizu, ko je predstavil svojo
zaporniško izkušnjo na enajstem simpoziju *Zakaj svet potrebuje
antropologinje in antropologe*, ki smo ga s tematskim naslovom *Moč
izolacije* priredili v Supetru na otoku Braču na Hrvaškem. Iz njegovega
pripovedovanja je bilo razbrati, da ga izolacija ni zlomila; nasprotno,
tudi on je -- čeprav tega ni izrekel v pogovoru -- podobno kakor Marko,
ki je obtičal v »kocki«, iz medčasja prišel na prostost kot človek na
»naslednji stopnji«.

### Je dve in dve res pet?

Raframova pripoved je mestoma izjemno podobna zgodbi Edith Bone z
rojstnim imenom Edit Olga Hajós. Njeno življenjsko zgodbo o sedmih
letih, ki jih je preživela v izolaciji, je strnjeno predstavil
zgodovinar John Newsinger (2018: 143--146) na podlagi njenih pričevanj
in predvsem napol pozabljene knjige *Sedem let samice* (izv. *Seven
Years Solitary*), v kateri je popisala svojo izkušnjo (Bone 1957).

Edith Bone se je rodila leta 1889 na Madžarskem, po prvi svetovni vojni
se je pridružila Boljševiški partiji v tedanjem Petrogradu ter začela
urejati angleško izdajo revije *Komunistična internacionala*. Med letoma
1923 in 1933 je živela v Berlinu, ob prihodu nacistov na oblast pa se je
preselila v Združeno kraljestvo, kjer se je leta 1934 poročila z
Geraldom Martinom.

Leta 1936 sta s prijateljico Felicio Browne, prav tako komunistko,
odpotovali v Španijo na t. i. ljudsko olimpijado, ki so jo v Barceloni
priredili v znak protesta proti uradnim olimpijskim igram istega leta v
Berlinu, ki so potekale pod nacistično zastavo. Dogodek je prekinila
španska državljanska vojna, ki se ji je Browne pridružila kot
prostovoljka in še istega leta tudi padla v bojih. V Španiji je ostala
tudi Edith Bone, in sicer kot zdravnica in dopisnica komunističnega
časopisa *Daily Worker*, ki se je pozneje preimenoval v *Morning Star*.
Leta 1936 se je vrnila v Združeno kraljestvo in delala kot prevajalka,
leta 1939 pa je izstopila iz komunističnega gibanja in se partiji znova
pridružila leta 1942.

Leta 1949 je privolila, da se bo vrnila na Madžarsko kot dopisnica
časnika *Daily Worker*. Takrat pa se je začela njena sedemletna tortura.
Kmalu po prihodu so jo namreč aretirali in takrat je, po lastnih
besedah, postala »ne-oseba«, ki je ni nihče niti iskal niti omenjal,
vključno s časopisom, ki jo je poslal na Madžarsko (Newsinger 2018:
144). V zapisih se je spominjala, da je sprva skušala razumeti tajno
policijo, ki jo je aretirala, kot partijski organ, torej kot del
organizacije, ki ji je sama pripadala. Menila je, da so vse, kar so ji
prizadejali, storili v dobri veri in še naprej je verjela, da gre v
njenem primeru za napako. Kmalu pa je spoznala, da se je o namenih
partije zmotila. Pridržali so jo v majhni celici, ki je bila namenjena
shranjevanju premoga, brez oken ali luči in brez ogrevanja. Edini kos
pohištva je bila trda postelja. Zasliševalci so ji grozili z najhujšim
mučenjem, dokler ni priznala, da je britanska vohunka. Pri tem je morala
sprejeti dejstvo, da jo je dejansko zajela »lastna stran«, torej
komunisti. Če bi jo prijeli nacisti ali fašisti, bi položaj lažje
sprejela in vedela, kako naj se bori proti njim, tako pa je obtičala v
samici, čeprav je bila dotlej vedno zvesta partiji. Postala je
»zapornica v lastnem taboru«. Sčasoma je našla orientacijo v prostoru in
času in se začela do ječarjev vesti sovražno in brezkompromisno. Kljub
pomanjkanju spanja, stradanju in premraženosti se ji je posrečilo
ohraniti samospoštovanje in se je tudi med zaslišanji vedla
dostojanstveno, občasno celo vzvišeno.

Ko je ugotovila, da je v zaporu ne bodo fizično maltretirali in da tudi
ne nameravajo in ne morejo groziti z nasiljem nad njenimi sorodniki, je
začela proti ječarjem izvajati »majhne bitke«. Newsinger (2018: 144)
meni, da bi se lahko ti komu skoraj zasmilili, ko so se morali soočiti s
to »izjemno trdoživo in iznajdljivo žensko«. Namesto da bi si izmislila,
kaj je počela kot domnevna vohunka, jim ni priznala ničesar. Čez čas so
ji tudi sodili, a brez vsakršnih dokazov, in jo po nekaj minutah procesa
obsodili na petnajst let zapora, kar je izvedela šele, ko je prišla na
svobodo.

Prvih šest mesecev je zaporno kazen prestajala v majhni celici, in to v
popolni temi. Zdravo pamet je ohranila z recitiranjem poezije,
pesnjenjem lastnih stihov, urjenjem spomina na najrazličnejše načine,
vključno s tem, da se je spomnila kar se da veliko likov iz Dickensovih
del, ter s sprehodi po celici, ki je merila približno meter in pol krat
tri metre. Med prestajanjem kazni se je v mislih sprehajala po pariških
ulicah, si ogledala Rim, Firence in Milano, obiskala berlinski živalski
vrt in Mozartovo hišo na Dunaju. Nekega dne je celo sklenila prehoditi
pot do Velike Britanije, kar je nato tudi storila s hojo po celici, in
to ne le enkrat, temveč kar štirikrat, vsakič znova pa se je na
navidezni poti ustavila pred Rokavskim prelivom, se obrnila in vrnila
nazaj, saj se ji je, kot je razložila, upiralo zabresti v hladno vodo.
Upirala pa se ni le z dejanji in mentalno odsotnostjo, temveč tudi z
besedami -- ali pa z molkom. Nekaj časa tako ni več odgovarjala v
madžarščini, temveč v petih drugih jezikih, ki jih je govorila, njeni
ječarji pa ne. Tako jih je občasno zasula s plazom kletvic, in to bolj
ali manj brez posledic, saj je ni nihče razumel.

Sčasoma se je tudi uprava zapora sprijaznila, da njene čvrste volje s
psihičnim pritiskom ne bodo zlomili in da ne bo očitno nikoli priznala,
da je »dve in dve pet« in da bi si kakor v Orwellovem romanu *1984* med
mučenjem izmislila resnico (Newsinger 2018: 135--157). Zato so ji
bivanje v celici celo nekoliko olajšali in ji od začetka leta 1952
omogočili dostop do knjig. V tistem času se je iz nemških knjig naučila
grščine. Takrat se je tudi dokončno odpovedala komunizmu, ki je tudi
zanjo postal zgolj še ena oblika imperializma in kolonializma.

### Okorni koraki v svobodo

Edith Bone so iz zapora izpustili jeseni 1956, v času protisovjetske
revolucije na Madžarskem, ki so jo komunistični oblastniki pozneje kruto
zatrli. Niso pa zatrli in strli jetnice, ki je iz zapora stopila v času,
ko so po budimpeštanskih ulicah odmevali streli. In temu trenutku se
posveti Michael Harris (2017) v uvodnem poglavju knjige *Samota* (izv.
*Solitude*), kjer opiše njen prihod na svobodo:

> Dr. Bone vidimo na notranji strani vhoda v zapor, ko stoji pred
> sprednjimi vrati, ki vodijo na dvorišče, osončeno z zaslepljujočo
> svetlobo. Stara je oseminšestdeset let, debelušna in artritična. Stopi
> skozi zaporniški vhod in pomežikne proti nebu. Nato opazi ljudi, ki
> čakajo nanjo. Zagleda moške v oblekah, ki strmijo vanjo. Čakajo, da
> bodo zagledali njene solze. (Harris 2017: 1)

Harris piše, da je bilo mrhovinarsko čakanje na izliv čustev zaman.
Edith Bone je počasi stopila naprej, se sprehodila prek dvorišča do
velikih železnih vrat, pri čemer je bila videti povsem normalna in pri
zdravi pameti. Če kaj, pravi Harris, je bila videti celo dobre volje.
Uradniki in poročevalci so se ob tem prizoru samo čudili, saj je bil v
očitnem nasprotju z njihovimi pričakovanji. Novinar britanskega časnika
*Daily Express* je takrat zapisal, da je izpuščena zapornica, ko je
zapuščala zapor, vidno šepala, a se je pozneje pokazalo, da je bila
njena nenaravna hoja posledica napačne številke čevljev, ki so ji jih
izročili, ko je zapuščala institucijo, v kateri je preživela sedem let.

Michael Harris -- očitno navdušen nad pozitivnim stanjem duha, v katerem
je iz mračne celice izstopila Edith Bone -- pripomni, da je biti v
samoti in ohraniti zdravo pamet očitno nekakšna umetnost ali celo
»alkimija«, ki »spremeni osamljenost v samoto, prazne dneve pa v prazna
platna« (Harris 2017: 7). Ob tem lahko dodamo, da je verjetno podobna
umetnost biti sam, a ne osamljen v času, ko ob preobremenjeni z impulzi
iz okolice in ko je mogoče kadar koli potešiti željo po druženju z
instantnimi rešitvami, kakršna so družbena omrežja, ko pri tem pomagajo
telefoni in drugih pripomočkih.

Samota pa je, zanimivo, tudi nekaj, kar ljudje v sedanjem času vse bolj
iščejo. Mnogi od tistih, ki slišijo za zgodbo Raframa Chaddada in Edith
Bone, so po eni strani zgroženi nad njuno izkušnjo, po drugi pa jima
skrivaj zavidajo, da sta izkusila samoto, ki jo številni iščejo s
pomočjo tečajev meditacije in aplikacij za pametne telefone, ki naj bi
zagotovile izkušnjo čuječnosti. In hkrati je tudi njim jasno, da se
samote ne da doseči hipoma in preprosto, temveč je pot do nje
zahtevnejša; da je nekdo sam s sabo, ne zadošča nekaj dotikov zaslona
telefona ali klikov z miško na računalniškem zaslonu.

## 7 ZASLON Modrikasta svetloba na obrazu

Modrikasta svetloba je bilo prvo, kar sem opazil med pogovorom na
daljavo s Poljakinjo Magdo (vzdevek si je izbrala sama). Svetloba se je
razlivala z zaslona in osvetljevala njen bledi obraz, obdan s pšeničnimi
lasmi. Bledico je še poudarilo rdečilo za ustnice, s katerim se je
ozaljšala pred srečanjem. Bleda pa ni bila le ona; ob vnovičnem ogledu
posnetka sem zgroženo ugotovil, da sem bil bled tudi sam. Spet sem se
namreč ugledal, kako se pogovarjam s človekom na drugi strani zaslona,
in opazil, kako se mi ustnice čudno krivijo, ko gledam svojo nezrcaljeno
podobo. Nedomačen pa ni bil le moj obraz, temveč tudi zakulisje. Za mojo
podobo se je videlo značilno prizorišče v spalnici, ki je bilo v času
pandemije prostor, od koder sem bil v stikih s študenti, mediji in
sodelavci ter od koder sem po spletu sodeloval na konferencah in drugih
uglednejših dogodkih. (S prijatelji sem se v takrat na daljavo družil v
nekoliko bolj neformalni kuhinji.) Prizorišče sem si pred oglašanjem iz
spalnice vedno znova ustvaril z različnimi pripomočki, med njimi tudi
kuhinjskima stoloma. Tistega za sedenje sem postavil tako, da je bilo za
mano s kamero prenosnika videti nekaj lončnic na komodi, s katere sem
predhodno pobrisal prah in z nje odstranil navlako, vključno z
likalnikom, ki je imel tam stalno mesto. Na drug stol, ki sem ga vsakič
znova podprl s preganjenim listom papirja, da se ne bi zibal na neravnem
parketu, sem postavil košaro za umazano perilo in nanjo prenosni
računalnik. Če je bil dogodek zelo pomemben, sem za košaro nastavil
okroglo luč na visokem podstavku, kakršno za osvetljevanje obraza
uporabljajo spletni vplivneži. Po pripravi prizorišča sem uredil še sebe
in oblekel srajco, ki ni bila nujno zlikana, saj sem iz izkušenj
ugotovil, da se na zaslonu takšne malenkosti ne vidijo. In hlače? Te so
bile pogosto kar športne in kratke, saj sem vedel, da na daljavo ni
mogoče ugotoviti, kaj nosim pod pasom, ko sedim pred računalnikom.
Bistveno je, da sem bil za občinstvo na drugi strani urejen od pasu
navzgor.

### Ko dom postane svet

Z Magdo sva se torej znašla drug ob drugem na zaslonu, ki je prikazoval
podobi izpraševalca in pripovedovalke. Najina obraza sta bila
prepoznavna, a hkrati nekako nenavadna in tuja. Podobo, ki jo osvetljuje
modrikasta svetloba, je Magda očitno mesece posredovala svetu, ne da bi
kogar koli srečala od blizu, v živo. V pogovoru, za katerega sva se
dogovorila v medčasju pandemije, natančneje avgusta 2021, je v Vroclavu,
ki je s približno 650 tisoč prebivalci tretje največje poljsko mesto,
obtičala v stanovanju staršev. Po izselitvi ga sprva niso nameravali
obnoviti za lastno rabo, temveč predvsem oddajati. Da se je preselila v
rojstni kraj in tamkajšnje prazno stanovanje, se je po pogovoru s starši
zdela najgopodarnejša rešitev. Njeno bivanje je bilo tako bistveno
cenejše, kakor bi bilo v Varšavi, Parizu, Budimpešti ali Londonu, med
drugim seveda zato, ker ni bila odvisna od najemodajalcev. Ni pa
pričakovala, da bo v stanovanju bivala tako dolgo in zaradi selitve
nazaj na Poljsko ostala bolj ali manj brez fizičnega stika z ljudmi.
Čeprav je bila rojena v Vroclavu in je tam živela do svojega osmega
leta, ob prihodu v znano in hkrati neznano mesto ni več poznala skoraj
nikogar. V mestu je sicer imela sorodnike, a med pandemijo si njeni
bratranci in sestrične niso želeli srečanj, zato je v stanovanju
ostajala sama -- in se znašla v nekakšnem medprostoru in tudi medčasju.

Ko sva se pogovarjala o njeni izkušnji, je večkrat zmotno navrgla, da se
je v Vroclav preselila »letos«, čeprav je dejansko tja prišla leto pred
najinim pogovorom, torej leta 2020.[^37] Za krajši čas je najprej prišla
maja in junija, se potem vrnila septembra -- in od takrat je živela v
svojem domovanju. Ob vselitvi je bilo stanovanje navidez novo in prazno,
nekako neomadeževano. Celo pohištva ni bilo v njem, zato je morala
kupiti vso opremo. Ker je bilo sveže popleskano, so bili zidovi povsem
beli in zato morda še bolj dolgočasni, prazni. Razložila mi je še, da
stanuje v tretjem nadstropju, ki je najvišje v veliki in razpotegnjeni
stavbi s 246 stanovanji. Zasnovana je tako, da po poti od parkirišča do
vhodnih vrat v stanovanje običajno ne sreča nikogar. Bivalni kompleks ni
takšen, kot so na Poljskem stari bloki v sovjetskem slogu z dvigali in
stopnišči, kjer skoraj zagotovo nekoga srečaš. »V tej stavbi mi ni treba
videti nikogar,« je pojasnila, saj ima vsako stanovanje parkirni prostor
v kleti, nato pa se stanovalci z njim pripeljejo do svojega nadstropja z
dvigalom. Tako ljudje živijo drug mimo drugega, in to ne glede na
zunanje okoliščine.[^38] Med pandemijo se je število srečanj z neznanci
še skrčilo. Od vselitve ni srečala pravzaprav nikogar, razen spodnjega
soseda, ki se je nekoč prišel pritožit, ker je z balkona metala
cigaretne ogorke, nekaj pa jih je padlo k njemu. »Od takrat ga nisem več
videla,« se je nasmehnila ob opisovanju, kako je obtičala v samoti
stanovanja.

### In ko zaslon postane okno

Pred prihodom v Vroclav se ji je zdelo, da bo stanovanje, ki meri 46
m^2^, izvrstno za čas pandemije. Prej je namreč živela v Budimpešti,
kjer se je zaradi protipandemijskih ukrepov počutila vse bolj nelagodno.
Med drugim jo je motilo, da je skozi okno budimpeštanskega stanovanja v
bližini sinagoge ob cesti Dohány, kjer je živela v času prvega popolnega
zaprtja, lahko videla samo zid sosednje stavbe. Težava ni bila le v
mikrolokaciji in navidezni utesnjenosti. Pojasnila je, da so na
Madžarskem ljudje ob izbruhu pandemije postali izjemno preplašeni,
skoraj paranoični. »Tam je vladalo vzdušje, kakršno bi verjetno bilo med
jedrskim napadom,« je omenila in dodala, da je predsedniku Viktorju
Orbánu v tistem obdobju uspelo »odrezati državo od sveta«.[^39] Ko se je
poleti 2020 za krajši čas vrnila na Madžarsko, je bilo po njeni oceni
stanje v tamkajšnjem glavnem mestu slabo tudi zato, ker so bili zaradi
upada turizma v katastrofalni gospodarski situaciji.

»Zdaj spet živim v tujini,« je enigmatično odgovorila na vprašanje, kako
se v primerjavi z Madžarsko počuti v svoji domovini, na Poljskem.
Pojasnila je, da nima dobrega občutka o tem, kaj se dogaja državi. Novic
s Poljske ne spremlja že leta, na spletnih brskalnikih jih je celo
blokirala, saj so po njenem mnenju postali poljski mediji preveč
tabloidni in pristranski. Tudi novic, ki bi do nje pricurljale v
vsakdanjem okolju, nima, saj nikogar ne sreča in v Vroclavu tudi ne vidi
ljudi, ki bi protestirali ali korakali s transparenti v roki pod njenim
oknom. Ker ne spremlja poljskih medijev, tudi ni vedela, kaj se dogaja v
njeni okolici in na lokalnem prizorišču, zaradi česar ni sledila
pravilom in ukrepom, ki so bili povezani s pandemijo.

»Moje življenje pred pandemijo je bilo čisto drugačno,« mi je zaupala,
ko se je spominjala ne tako oddaljene preteklosti. Samotarskega
življenja nikakor ni načrtovala, osame pa si v takšni obliki ni nikdar
zamišljala. Dolgo je bila vajena živeti v večjih mestih, hoditi v
kavarne, se družiti z ljudmi. Nikoli prej tudi ni čutila, da je
stanovanje lahko edini razpoložljiv prostor. Imela je občutek, da je
Budimpešta, kamor se je preselila leta 2019, njen svet. V Vroclavu pa je
bilo drugače. Prijateljev in sorodnikov iz otroštva ni več poznala, z
neznanci pa zaradi zapletene lokalne in globalne situacije, povezane z
ukrepi za zajezitev širjenja virusa, ni mogla navezati novih poznanstev.
»Nikogar nisem spoznala, ko sem se preselila sem,« je pojasnila, »saj je
bilo vse zaprto, do ljudi pa nisi mogel.« V preteklosti se je pogosto
selila, a je v mestu že prej vedno imela nekoga, ki ga je lahko
poklicala, v Vroclavu pa ni imela prijateljev, ki bi jo uvedli v mreže,
in se ni družila z nikomer in. »Nikamor nisem mogla iti,« je pojasnila,
»saj so bile knjižnice zaprte, trgovine prazne, poleg tega pa so ljudje
povsod nosili maske, zaradi česar so bili videti bolj nedostopni kot
nekoč.«

Redki obiski so se ji očitno trdno zasidrali v spominu. Iz glave se je
spomnila, da je sredi oktobra 2020 -- na pamet je navedla celo točen
datum -- prišla na obisk mama, od tedaj do konca januarja 2021 pa je
bila povsem sama. Šele po mesecih samote se je s taksijem odpeljala na
računalniški sejem in taksist je bil prva oseba, ki jo je srečala po
dolgem »socialnem postu«, kot bi lahko imenovali takšno odtegnitev
stikov. »S človekom sem od blizu govorila prvič po treh mesecih,« je
rekla in si nato sama postavila vprašanje: »In zakaj nisem šla ven?« Po
dolgem premoru, med katerim je zamišljeno strmela mimo kamere nad
zaslonom, zaradi česar se z očmi nisva niti navidezno srečala, si je
odgovorila: »Mislim, da nisem imela nobenega razloga, da bi šla kamor
koli.«

V normalnejših okoliščinah se Magda rada sprehaja, a med pandemijo ni
imela česa videti in kogar koli srečati. Povoda za sprehod ni imela. V
osmih mesecih bivanja v Vroclavu je šla v mestno središče trikrat ali
štirikrat, saj ni imela »naravne želje« po srečanjih. »Lahko bi šla v
cerkev,« je pripomnila, »saj je bilo to edino, kar je bilo odprto. A
nisem šla niti tja.« Pa res ni šla nikamor? Ko sem vrtal za odgovorom,
je priznala, da se je pozimi kdaj sprehajala zunaj, a niti takrat ni
srečala nikogar. Tudi ti sprehodi pa so bili dejansko rekreacija in ne
brezciljno pohajkovanje, med katerim bi pokramljala z naključnimi
mimoidočimi.

Med pogovorom z Magdo sem ob dvoumnih in včasih nejasnih odgovorih vse
bolj imel občutek, da ji je samota začela prijati, saj je postala
pomemben del njene identitete, zataknjene v medčasju med štirimi
stenami. To se je še dodatno potrdilo, ko mi je razlagala, kako v samoti
dejansko uživa, jo ceni in celo občuduje. Ker ni srečevala ljudi, je
ostajala predvsem doma in skozi okno opazovala, kaj se dogaja zunaj.
Stanovanje v Vroclavu je bilo -- kot je kmalu ugotovila -- povsem
drugačno od tistega v Budimpešti, saj je imela skozenj odprt pogled na
okolico in je lahko videla kilometre daleč. Še vedno ima rada ta pogled
skozi okno na naravo in zelenje ter občutek odprtosti, prostornosti in
zračnosti. »Razgled je videti kot starinska slika, na kateri je
upodobljena Poljska,« je pripomnila in dodala, da lepa podoba, ki se
razpira skozi okno, vseeno ni ravno idealna, saj je ves čas enaka in
zato monotona. Bolj bi ji bilo všeč, če bi živela ob ulici z veliko
ljudmi ali ob morski obali, torej nekje, kjer je zunanji svet
dinamičnejši. Ne zna pa si zamišljati, da bi bila podoba na oknu zgolj
prikaz, iluzija, takšna kakor na računalniškem ali televizijskem
zaslonu. Ob tem sem jo vprašal, katero je njeno glavno okno v svet:
tisto, skozi katero gleda na poljske ravnice, ali ono, ki ji je
modrikasto sijalo v obraz. »Računalnik je moje okno, skozenj vidim
svet,« je brez omahovanja priznala in dodala, da je zanjo postalo tudi
tisto, kar gleda skozi dejansko okno, nekoliko podobno zagonu
operacijskega sistema, med katerim se pokaže podoba zelene trave in
modrega neba. V mislih je pri tem imela podobo, ki se je prikazala ob
zagonu Oken XP (Windows XP) z naslovom »Bukolični zeleni hribi« --
travnat grič in modro nebo z belimi oblaki.[^40] »Takšna slika se mi zdi
dolgočasna!« je pripomnila. Nato je pokazala name -- ali pa nase, če se
je med pogovorom gledala v pomanjšani sličici in rekla: »V bistvu mi je
všeč zaslon, kakršnega gledam zdaj. Na njem se v tem stanovanju začne
moje življenje.«

### Služba in ljubezen na daljavo

»Pravzaprav zaslužim precej dobro,« je odgovorila na vprašanje, od česa
sploh živi, ko dela pred zaslonom. Pojasnila je, da se ukvarja predvsem
z raziskavami in razvojem digitalne uporabniške izkušnje. Pogodbena
plačila prejema iz Londona (prej je delala še za podjetja iz Pariza),
živi pa na Poljskem, tako da ji vsak mesec ostane precej denarja. Nima
namreč avtomobila, živi -- kot rečeno -- v stanovanju svojih staršev, za
katero plačuje le mesečne stroške, in to približno sto evrov mesečno.
Kot mi je zaupala, ob rednih stroških ne zapravi skoraj nič denarja,
zato lahko prihrani vse, kar ji ostane.

Ker ima dovolj denarja, bi lahko živela tudi drugje. Dejansko je vse od
selitve nazaj na Poljsko mislila, da se bo v kratkem preselila na svoje
in si poiskala trajnejšo rešitev za bivanje; stanovanje, v katerem se je
znašla v medčasju pandemije, je bilo ves čas mišljeno kot začasno. O
selitvi v London si je premislila, saj so tamkajšnja stanovanja zelo
hladna. Kljub temu, da lahko večino stvari počne na daljavo, bi se rada
preselila drugam, npr. v Grčijo, kjer je pozimi topleje. »Bistveno je,
da grem od tod,« mi je rekla, saj želi spet priti v stik z ljudmi. Ob
tem je dodala, da nikoli ni živela s partnerjem, temveč vedno sama ali s
sostanovalci. Ko je bila sama, pa je čutila željo po partnerju, med
drugim tudi zaradi povsem praktičnih razlogov. Če živiš sam, moraš vse
napraviti sam, je pojasnila. Partnerja si je želela predvsem zato, da bi
z njim delila tako skrbi kot vsakdanja opravila. Da bi koga našla, je
poskusila navezovati stike po Tinderju in ob tem ugotavljala, da je
veliko ljudi med popolnimi zaprtji iskalo stik na daljavo. Naročila je
celo opcijo Tinder Global, a je bilo takšno druženje in navezovanje
stikov na daljavo po njenem mnenju nadvse dolgočasno, in to predvsem
zaradi neskončnega tekstovnega komuniciranja. Tako v več kot letu dni,
ko je bila sama v stanovanju, ni imela nobenega razmerja. Omenila je še,
da bi rada imela vsaj domačo žival, npr. mačko, a ji mama tega ni
dovolila, pa tudi njej se je zdelo, da bi bilo to stanovanje lahko
nevarno za žival zaradi strešnih oken. Niti lončnic si ni kupila, da bi
si jih razpostavila po stanovanju, saj je nenehno mislila, da se bo
kmalu preselila, rastline pa bi potem ostale nepreskrbljene.

### Glasnost tišine

V »prejšnjem življenju«, pred medčasjem pandemije, je veliko hodila, 10
km dnevno, a tega ni niti opazila, saj je bilo gibanje sestavni del
njenega vsakdanjika. S popolnimi zaprtji v letu 2020 je nehala toliko
hoditi, saj gibanje zanjo ni več imelo smisla. Nikoli prej namreč ni
hodila zgolj zaradi hoje same po sebi, temveč zato, da je nekam prišla,
npr. na delovno mesto.

Ob prihodu na Poljsko je bila najprej v dvotedenski karanteni, v
stanovanju, ki ga je najela v Varšavi posebej za ta namen. »Takrat sem
pozabila hoditi,« je povedala v smehu. Bilo pa je drugače kakor v
bivališču njenih staršev, saj je varšavsko stanovanje merilo le 23 m^2^
in v njem ni bilo dovolj prostora za vadbo, ki jo običajno izvaja »na
daljavo« z vaditelji na YouTubu.

Tudi pozimi ni imela prave motivacije za hojo. Da bi se spodbudila in
znova »shodila«, je med sprehodi s slušalkami poslušala Beethovnove
simfonije, npr. Eroico, ki traja približno štirideset minut -- in to je
skušala početi vsak dan. Kako in kaj pa vadi zdaj? »Ničesar ne vadim,«
mi je odgovorila. Izjemno veliko dela, zato je vklop računalnika prvo,
kar naredi navsezgodaj, potem pa večino dneva preživi pred zaslonom, le
tu in tam stopi do trgovine. Naokrog gre le med vikendi in takrat
prehodi približno 20 km. Strukturirane vadbe pa, kot pravi, ne izvaja,
zaradi česar ostaja v bistveno slabši telesni kondiciji kakor prej.

Kakšno je Magdino psihično stanje po dolgi izolaciji? Zdi se ji, da nima
hujših psiholoških problemov, zato se s prijatelji o tem niti ne
pogovarja kaj dosti. Dva izmed njih sta ji pozimi navrgla, da bi morala
obiskati psihiatra, saj je njeno življenje depresivno, a sama pri sebi
je sklenila, da tega ne bo storila, saj ne želi jemati zdravil. »Je pa
bilo pozimi zelo hudo,« je priznala, »saj sem včasih izgubila nadzor nad
časom. Zgodilo se je, da nisem vedela, koliko je ura. Ni mi bilo jasno,
ali je med nekim opravilom minilo pet minut ali ena ura. Izgubila sem
občutek, kateri dan v tednu je. Mislila sem, recimo, da je četrtek, pa
je bil dejansko petek.« A sama o lastni osamljenosti ni razmišljala kot
o znaku depresije. Vedela je le, da noče biti v takšni situaciji, in
zdelo se ji je, da ne potrebuje pomoči. »Kar se mi dogaja, ni
prostovoljno, tega si nisem sama izbrala,« je razložila in dodala, da bi
gotovo živela drugače, če ne bi bilo pandemije. Prej je bila vajena
živeti z drugimi; sama ni stanovala skoraj nikoli, razen dvakrat, pa še
takrat je večinoma delala v pisarni in se ni počutila osamljena.

Ko se je začela pandemija in so napovedali popolna zaprtja, je
pričakovala, da ji bo v osami dokaj udobno in prijetno, ni pa
pričakovala, da se bo celotno mesto »izklopilo«. Ko je v času
najstrožjih ukrepov živela še v Budimpešti, je bilo še bolj
obremenjujoče, saj so potihnili še zvoki, ki jih je poznala, npr. hrup
prometa in vrvež ljudi na cesti. Živela je v predelu mesta, kjer je bilo
vedno glasno, potem pa je zaradi ukrepov vse potihnilo. V stanovanju na
Poljskem osamljenost po njenih besedah ni tako očitna, izrazita; v
siceršnjem miru in tišini se ji tihi dnevi zdijo precej normalni. Na
neki točki, še najizraziteje pozimi, pa je vendarle občutila fizično
željo po navzočnosti drugih ljudi. Tudi če je s kom govorila po zaslonu,
torej na daljavo, to njene želje po bližini in stiku ni potešilo. Ob tem
je pripomnila, da tudi sicer ne klepeta rada po Facebookovem Messengerju
ali s podobnim pisnim sporazumevanjem, saj se ji zdi to še manj človeško
od glasovnega pogovora na daljavo, npr. po telefonu. Dodala pa je, da ji
tudi telefonski pogovori niso pomagali prebroditi potrebe po
komuniciranju v živo, od blizu. Za kaj takšnega bi zalegel le fizičen
stik.

V zanjo prelomnem trenutku je spoznala, da lahko -- skoraj kot nekakšno
nadnaravno bitje -- nadzoruje vse, kar se dogaja v njeni okolici: ugasne
in vključi luč, radio, računalnik ... Tudi zato so bili dnevi zanjo
vedno enaki, presenečenj v fizičnem okolju skoraj ni bilo. Če se je
zgodilo kaj, kar je razburkalo mirno gladino vsakdanjika, je bilo
izjemno zanimivo, vznemirljivo. Najbolje se je počutila, ko je nekega
dne snežilo. »Na tisti dan sem bila presenečena,« se je nasmehnila, ko
se je spominjala, kako je skozi okno gledala pobeljeno pokrajino, na
katero so se spuščali debeli kosmi snega. »Sicer pa ni nobenega
presenečenja, če živiš sam,« je rekla in dodala, da je v njenem svetu
vse vnaprej predvideno, vedno enako. Le omenjenega snega ni načrtovala
sama, vse drugo pa je bilo posledica njenega snovanja vsakdanjika, od
tega, kdaj bo zazvonila budilka, do odločitve, kdaj bo zaigral radio.
Tudi ko je snežilo, ni stopila ven, samo gledala je skozi okno, kako
naletavajo snežinke, podobno kakor če bi na računalniku gledala premične
sličice ohranjevalnika zaslona.

»A vendar si morala v tem času nakupovati, da nisi umrla od lakote,« sem
pripomnil, ko sem poslušal njeno pripoved o samoosamitvi, ki se mi je
mestoma zdela malce »luknjasta«. »Ne,« je odkimala, »tudi hrano sem si
naročala na daljavo.« Pojasnila je, da tudi pred pandemijo ni rada
hodila v trgovino, zato so ji že prej hrano iz veleblagovnice
dostavljali na dom. Je pa spotoma vendarle priznala, da je tu in tam
stopila do bližnjega kioska po kakšno malenkost, po cigarete. A znova je
poudarila, da teh mimobežnih stikov z ljudmi, ki so ji prodali stvari,
ni imela za posebej »človeške«, saj se z njimi dejansko ni pogovarjala;
bili so podobni nepomembnim in obstranskim likom, ki se pojavijo v
računalniški igri in jim po angleško pravijo *non-playable characters*,
s kratico NPC.

### Strah pred tujcem

Nato sva se dotaknila vnovičnih stikov z ljudmi, ko so se
protipandemijski ukrepi nekoliko razrahljali. Magda je razložila, da je
bil posebej nenavaden prvi stik z dejanskim človekom, in sicer s
»kavčsurferjem«, ki jo je obiskal februarja 2021, pred tem pa sta se
povezala na daljavo na platformi CouchSurfing, ki je namenjena izmenjavi
turistov in začasnemu brezplačnemu bivanju v tujih stanovanjih. Ko je k
njej prišel neznanec, se je ob njem v prostoru počutila nelagodno, saj
se je odvadila od blizu pogovarjati z ljudmi. »Zdelo se mi je, da se mi
je vid spremenil,« je rekla in pojasnila, da sicer večinoma komunicira
po računalniku, oči so se ji očitno privadile pogovora na daljavo, torej
po zaslonu, pred katerim preživi večino budnega časa. S projektnimi
sodelavkami in sodelavci v tujini se je tako pogovarjala z razdalje, ki
je bila ves čas enaka; od njenega obraza so bili njihovi navidezni
obrazi oddaljeni približno pol metra, kolikor je bil od nje oddaljen
zaslon. »Ta človek pa je stal meter od mene in sem ga težko gledala. Pri
tem sem dobila tisti čuden občutek, ko gledaš majhen zaslon in se ti
zdi, da je nekaj narobe s tvojim vidom.« Pojasnila je, da je imela še
nekaj časa težave, kako se osrediniti na osebo v svojem stanovanju, ki
se je ves čas premikala, saj njene oči niso bile več vajene
komuniciranja v živo, od blizu. Njegovim premikom je komaj sledila,
komuniciranje z njim pa jo je močno utrudilo.

Izmučilo pa je ni zgolj to, da je bil v sobi še nekdo; razlogov za
nelagodje in utrujenost je bilo še več. V fizični resničnosti oziroma v
»resničnem svetu«, kot mu pravi sama, je v dolgih mesecih samote
videvala predvsem ljudi, ki so nosili maske, in se v tistem času po
zaslonu pogovarjala z ljudmi, ki na obrazu niso imeli zaščitne maske.
Tudi to je bil razlog, da se je z neznancem v prostoru počutila
nelagodno. Težave je imela tudi med pogovorom, saj sta govorila v
angleščini, kar pa je bilo zanjo nekako čudno in tuje pri komuniciranju
na Poljskem v živo in od blizu. »Ko se pogovarjam z ljudmi po kameri,
govorim z njimi angleško, ko pa se pogovarjam z ljudmi zunaj, govorim
poljsko,« je opisala nenavadno jezikovno zadrego. »Nekaj podobnega se mi
je zgodilo pred kratkim, ko sem zunaj srečala prijateljico iz Indije in
sem se z njo pogovarjala v angleščini. Med pogovorom sem se ves čas
spraševala, ali je to sploh pravi jezik, saj je bil kontekst drugačen,
kakor sem ga vajena. Zato sem se počutila neumno, ko sem se pogovarjala
z njim po angleško,« je še pripomnila, ko se je spominjala nenavadnosti
in nedomačnosti srečanja z osebo, ki je vstopila v samoto njenega doma.

Ko mi je predstavila mučne občutke ob stiku z neznancem, sem jo vprašal
še, česa se še boji in kaj ji v sedanji situaciji povzroča skrbi. Po
dolgem premisleku je tiho odgovorila: »Strah me je naslednjega popolnega
zaprtja.« V času, ko sva se pogovarjala na daljavo, je spet lahko hodila
iz stanovanja, začenjalo pa jo je znova skrbeti, da bi v njem obtičala
še eno zimo. Virusa se, kot pravi, v celotnem obdobju pandemije sploh ni
bala, saj v osami bivališča ni imela nobene priložnosti, da bi se
okužila. Poleg tega je bila cepljena, tako da sta po njenem možnost za
okužbo in resnejši potek bolezni še manjša. Pripomnila pa je, da jo manj
skrbi, ker je med pandemijo na Poljskem; če bi bila v Londonu, ne v
mestu ne v državi verjetno ne bi bilo nikogar od bližnjih, ki bi
poskrbel zanjo.

### Od jutra do večera pred zaslonom

Magdino življenje je med pandemijo vse bolj začel krojiti zaslon, pred
katerim je delala in se zabavala ter pred njim telovadila in kuhala. Po
YouTubu je začela, recimo, redno spremljati prepoznavne vlogerje, ki
pripovedujejo o svojem življenju in objavljajo, kaj se jim godi v
njihovem zasebnem življenju. Pojasnjuje, da je očitno tako hlepela po
svežih vesteh o življenju drugih ljudi, da je začela na zaslonu
spremljati neznance in gledati, kakšen je njihov vsakdanjik. Tako
spremlja, recimo, neko Poljakinjo, ki živi v Južni Koreji z dveletnim
sinom in pripoveduje o korejski hrani, ter še mnogo podobnih
»resničnostnih šovov«, ki jih uprizarjajo in objavljajo vplivneži ali
influenserji. Nikoli pa ni gledala serij po Netflixu -- z izjemo tiste o
britanski kraljevi družini z naslovom *Krona* --, saj se ji zdi ta
storitev za ogled vsebin izjemno dolgočasna, čeprav plačuje naročnino
zanjo. Namesto potopitve v virtualno življenje drugih v televizijskih
serijah se je -- podobno kot zapornik Rafram -- začela raje načrtno
sprehajati po lastnih spominih in na novo odkrivati kraje, ki jih je je
obiskala v preteklosti. Ob tem je poslušala veliko glasbe, ki je bila
zanjo »najboljše zdravilo za osamljenost«. Nekaj časa ni imela vesela
niti do branja, kar se ji je zdelo nenavadno, ker je v življenju nujno
brati, posebej če se nič ne dogaja, a na neki točki enostavno ni mogla
več listati strani in se prebijati skozi vrstice, zato je raje poslušala
glasbo.

Pa telefon? Je tudi ta vseprisoten v njenem življenju? Na to je
odgovorila nikalno in pojasnila, da v zaslon telefona skoraj ne gleda,
saj ga uporablja le za telefoniranje. Je pa njen vsakdanjik kljub temu
tesno povezan z zaslonom, ki je vedno nekje v bližini. »Ko sem doma,
imam računalnik ves čas prižgan,« je pojasnila. »Ni nujno, da sem vedno
pred računalnikom, je pa ta gotovo prva stvar, ki jo zjutraj priključim,
ko si pripravljam kavo, in zadnja, ki jo izključim, preden grem zvečer
spat. Moji zasloni so vedno vključeni in pred njimi sem ves čas, razen
ko čistim in kuham. Ko sem doma, sem ves čas pred računalnikom,« je
znova ponovila in se ob tem zasmejala, verjetno tudi zaradi
paradoksnosti položaja. Biti doma je zanjo očitno pomenilo biti pred
zaslonom -- in nasprotno.

### Življenje kot znanstvena fantastika

Pa napoveduje način življenja, pri katerem so ljudje nenehno pred
zasloni, tudi prihodnost človeštva? »Ja, o tem sem veliko razmišljala,«
je odvrnila v najinem pogovoru. Ko je sodelovala v neki debatni skupini
o prihodnosti in futurizmu in se nato vrnila v stanovanje po poletju
2020, se ji je življenje zdelo kot iz znanstvenofantastičnega filma, v
katerem pride do prepletanja vzporednih svetov in skokov iz preteklosti
v prihodnost: ob desetih zjutraj je opravila klic z Berlinom, opoldne je
imela sestanek na daljavo z Brusljem, ob dveh se je slišala z ljudmi iz
nekega drugega mesta. Najprej se je pogovarjala z ljudmi iz Amsterdama,
nato pa že opravljala intervjuje z ljudmi iz Hongkonga. »Življenje se mi
je naenkrat zdelo kot znanstvena fantastika, saj vsi ti ljudje verjetno
sploh niso vedeli, za koga delam in kje živim,« je omenila, ko je
pripovedovala o svojem delu na daljavo. Tudi če so sogovorniki na
daljavo vedeli, kje je, in jo spraševali, kakšne so razmere na Poljskem,
jim ni znala odgovoriti, saj je zunanji svet poznala skoraj izključno iz
medijev, pa še do poljskih si je sama omejila dostop.

»Takšen način življenja verjetno zveni zelo futuristično,« je dejala
Magda in pripomnila, da »življenje na daljavo« gotovo ni primerno za
vsakogar, saj je zanj treba imeti dobre digitalne veščine. Poleg tega se
je treba zavedati, kako takšno komuniciranje ljudi dolgoročno spreminja.
Ker se je pogovarjala predvsem z ljudmi s tehnološkega področja, ni
imela skoraj nobenega stika z drugimi skupnostmi in skupinami. V
Budimpešti so jo obkrožali ljudje z različnih področij, na daljavo pa ne
več. Tako je po postopoma izgubila občutek, kakšni so ljudje zunaj
njenega delovnega okolja, ki se je oblikovalo na daljavo. Eden redkih
»drugačnih« ljudi je njen računovodja; ker se ne spozna na teme,
povezane s tehnologijami, se ji zdi neverjetno star. »Je kot bitje z
drugega planeta, saj ne zna uporabljati niti Google Drive,« se je
zasmejala, ko se je spomnila nanj.

Ob Magdini zgodbi se lahko vprašamo, kdo je dejansko z drugega planeta
-- in na katerem planetu ljudje sploh živijo, če preživijo večino
budnega časa v zaprtih prostorih in pred zasloni, fizično daleč od
drugih in hkrati z njimi v digitalnih okoljih. Položaj je po svoje
podoben znanemu japonskem umiku iz družbe, *hikikomori*, ko se
posamezniki umaknejo iz družbe in skušajo poiskati skrajno stopnjo
družbene osamitve in zaprtosti, uradne institucije pa ga opredeljujejo
kot stanje, pri katerem ljudje zapustijo starše ali družinsko okolje, ne
delajo ali ne hodijo v šolo ter se odmaknejo od družbe in družine za
čas, daljši od šestih mesecev. V osami se nato izogibajo druženju in
odnosom, in to pogosto brez očitnega fizičnega ali duševnega vzroka, ki
bi sprožil njihov umik.[^41] Ampak res, je stanje, v katerem se je
znašla Magda, sploh primerljivo z umikom iz družbe na Japonskem? In, ali
se lahko iz varnega zavetja vrne nazaj, med ljudi?

## 8 ZAVETJE Zabojniško življenje

»Kdor je tu: če ni nor, bo ponorel, če je nor, bo še bolj znorel.«
Novinarki, ki je prišla na popotresno območje v Petrinji na Hrvaškem, je
to povedala domačinka, medtem ko ji je razkazala svoj bivalni zabojnik,
v katerem je na 22 m^2^ dnevna soba z majhno kuhinjo in spalnica. »Moral
bi priti nekdo z vlade,« je ob tem dodala, »da bi živel tu en teden. Pa
saj ne bi zdržal niti dva dni. Že naslednji dan bi odšel.« Pojasnila je
še, da po njenem mnenju niti država niti drugi prebivalci Hrvaške dobro
ne vedo, kaj se tam dogaja. »Tukaj je grozljivo,« je rekla, saj se sliši
pogovore v sosednjih zabojnikih, med zasilnimi bivališči pa odmeva, ko
se sosedje prepirajo. Kamera je nato pokazala štiričlansko družino, ki
živi nekaj zabojnikov stran. Mati dveh majhnih otrok, ki je v potresu
izgubila najemniško stanovanje, v katerem so živeli, je povedala, da je
njihovo življenje v zabojniku neznosno: »Ni to za življenje. Še dve leti
in še dva otroka. Vlaga. Plesen. Ne, nikomur ne bi tega privoščila«
(Bašič 2023).

Novica, ki sem jo zgroženo spremljal od doma, je prišla po zaslonu, in
sicer v prispevku, ki ga je pripravila slovenska televizijska postaja.
Zaslon je bil torej povod, da sva si s kolegico Lano Peternel spomladi
2023 v živo ogledala življenje v zabojniku, ki mu pogosteje pravimo
kontejner, posebej takrat, ko imamo v mislih smeti, ki jih stresamo
vanj. Tudi zame pa je prišel trenutek, da se premaknem iz varnega in
udobnega zavetja, se končno odmaknem od zaslona in se na sosednjo
Hrvaško odpravim na raziskavo o izolaciji.

### Pretreseni od potresa

Petrinja je mesto v Baniji, hrvaški regiji, poznani tudi kot Banovina,
na vzhodni meji Hrvaške, v bližini Bosne in Hercegovine. Čeprav je od
glavnega hrvaškega mesta Zagreba oddaljena le slabo uro vožnje, je
Banija eno najbolj izoliranih območij na Hrvaškem, kar se kaže po
zanemarjeni infrastrukturi, redki poseljenosti, staranju prebivalstva,
visoki stopnji brezposelnosti in slabo razvitem gospodarstvu (Lončar in
Pavić 2020: 202). Izoliranost območja je bila opazna že pred rušilnim
potresom leta 2020, in to predvsem zaradi posledic vojne v 90. letih
prejšnjega stoletja, ko je razpadla socialistična Jugoslavije in je
Hrvaška postala samostojna država. Pred vojno je bila demografska
struktura Banije večkulturna, večverska in večnacionalna, Hrvati in Srbi
pa so bili največji nacionalni skupnosti v regiji. Po osvoboditvi
območja spod srbskih paravojaških sil leta 1995 med vojaško operacijo
Nevihta (hrv. *Oluja*) se je povojna obnova Banije razlikovala od drugih
hrvaških območij, ki jih je prizadela vojna. Obnova je potekala počasi,
zlasti v vaseh, kjer je bilo več Srbov. Posledično se je odselilo še več
ljudi, tako Hrvatov kot tudi pripadnikov manjšin, predvsem Srbov, Romov
in Bošnjakov.

Po popisih iz let 2011 in 2021 se je število prebivalcev postopno
zmanjševalo že od začetka 90. let 20. stoletja, in to predvsem zaradi
povojnih selitev in slabih socialnoekonomskih razmer, ki so ljudi
prisilile k iskanju boljšega življenja v tujini. Ljudje so zapuščali
mesta in vasi, ker so izgubili službo, nove priložnosti pa so iskali
tudi zunaj hrvaških mej, predvsem v Evropski uniji. Skratka, na območju
Banije je postopno nastal družbeni »vakuum«, ne le zaradi odhoda ljudi,
temveč tudi zaradi zapuščenih tovarn in trgovin, šol in cerkva, uničenih
avtobusnih postaj in porušenih železnic. Pretežno starejše prebivalstvo,
neobdelana kmetijska zemljišča in opustitev gospodarske dejavnosti so
bili dejavniki, ki so vplivali na vse več ranljivih in marginaliziranih
skupin, povečali pa sta se tudi brezposelnost in revščina.

29\. decembra 2020 je regijo, ki je imela že prej težave, prizadel še
rušilen potres z magnitudo 6,2. Središče je bilo približno tri kilometre
od Petrinje, manjšega mesta z okrog 15 tisoč prebivalci. Posledice
potresa so bile grozljive, saj je bilo poškodovanih ali uničenih več kot
40 tisoč hiš in infrastrukturnih objektov, skupna finančna škoda pa je
bila ocenjena na 5,5 milijarde evrov (Kersten-Pejanić 2022: 103).
Potres, ki je uničil mesta, kraje in vasi v Baniji, je mnoge domačine
prisilil, da so iskali zavetje v začasnih bivališčih -- bodisi v
zabojnikih, postavljenih pred domove ali v kontejnerskih naseljih,
zgrajenih v Petrinji, Glini in Sisku. Na začetku leta 2021 so na obrobju
Petrinje zrasla tri velika naselja, ki spominjajo na begunska taborišča
in podobne objekte, postavljene na kriznih območjih po svetu. Naselja so
bila zgrajena na praznih parcelah, od katerih imajo mnoge predvsem
zaradi dotrajanih cest težave s povezanostjo in dostopnostjo. Naslednja
težava prebivalcev naselij je bila prenatrpanost, saj so si morali
posamezniki zabojnik pogosto deliti z drugimi ljudmi.

### Paleta čokoladnih jajčk

Kako je videti takšno naselje, ko se mu približamo? Ko je v omenjenem
televizijskem prispevku dron s kamero poletel nad Petrinjo, je bilo
naselje zabojnikov z višine videti kakor paleta čokoladnih jajčk: vsa so
enaka, a predstavljamo si lahko, da je notranjost drugačna in vsebuje
presenečenje. Tako razmišljati o grozljivih zgodbah ljudi, ki so ostali
brez doma, je izprijeno, a s tem »perverznim« premislekom o zabojniku
kot slaščici z igračko nikakor ne mislim preliti srhljive resnice s
sladkobno glazuro, temveč skušam reflektirati besede filozofa Slavoja
Žižka iz dokumentarnega filma *Perverznežev vodnik po ideologiji*
(2012), ki ga je režirala Sophie Fiennes*.* V njem je namreč govoril o
znamenitem čokoladnem jajčku Kinder, zavitem v aluminijasto folijo s
presenečenjem na sredini v obliki »rumenjaka«, plastične kapsule, v
kateri se skriva igračka v obliki kakega privlačnega predmetka ali
majhne sestavljanke, ki jo je treba še zložiti, ji dati končno obliko.
Presenečenje pri odvijanju jajčka je po Žižkovih besedah ​​v tem, da se
ekscesni objekt, torej vzrok dejanske želje, materializira v obliki
predmeta, plastične igrače, ki zapolni notranjo praznino čokoladnega
jajčka. Razmere v Petrinji so na neki način podobne: zabojnik si lahko
predstavljamo kot univerzalen in standardiziran »paket«, ki je tudi
vzrok izhodiščne želje po boljšem življenju. Dejanska vsebina pa ostaja
presenečenje -- lahko je dobra, slaba ali nekaj vmes.

Podoba univerzalnosti, standardizacije in homogenizacije, tudi navidezne
urejenosti, ki je zrasla na ruševinah in iz popotresnega kaosa, je
pomembna za razumevanje fenomena, povezanega z globalizacijo.
»Ustvarjanje primerljivosti je osrednja značilnost globalizacije,«
pojasnjuje Thomas Hylland Eriksen v poglavju knjige o globalizaciji
(Eriksen 2014: 57), v kateri opozarja na zabojnike, ki so po njegovem
mnenju podobno pomemben predpogoj za sodobno globalizacijo kot
izstrelitev prvih komunikacijskih satelitov (nav. delo: 70). Zakaj je
zabojnik tako močno spremenil svet? Preden so v ladijski promet uvedli
standardizirane zabojnike, so blago tovorili neposredno s tovornjaka ali
vlaka na ladjo. Sredi 50. let prejšnjega stoletja se je pojavila
inovacija Malcoma McLeana, tovornjakarja, ki je zasnoval zabojnik
standardne velikosti, da bi olajšal nakladanje in prevažanje blaga ter
posledično pripomogel k standardizaciji prevoza. Dejansko se mu je to
posrečilo in danes so zabojniki glavni element svetovne trgovine. Velika
večina blaga, ki se prevaža v tujino, se pošilja v zabojnikih, ki jih
natovorijo in razložijo v specializiranih pristaniščih in terminalih po
vsem svetu. K standardizaciji sodi tudi do uveljavitev avtomatiziranih
sistemov za ravnanje z zabojniki, ki še povečajo učinkovitost in znižajo
stroške (Levinson 2006). Logistika produkcije, premikanja in prodaje
vsebine zabojnikov je primerljiva povsod po svetu. Zato je zabojnik
dejansko »homogenizacijski stroj« (Eriksen 2014: 70), ki preoblikuje
svet, morda celo bolj kot marsikateri drug visokotehnološki pripomoček.

Zabojniki so zaznamovali tudi podobo Petrinje, ogromen homogenizacijski
stroj pa me je pričakal že ob prvem prihodu v mesto. Parkiral sem namreč
ob velikanski provizorični stavbi, ki so jo postavili nekaj mesecev po
potresu in v njej uredili nujno infrastrukturo za prebivalce
kontejnerskega naselja: trgovine, restavracije, kavarne ... Prizor je
bil dodatno presenetljiv zaradi zasnove kompleksa, ki bi ga lahko uzrl
kjer koli, saj spominja na podobne »ne-kraje« (Augé 1992) ob avtocestah
v Italiji, Nemčiji, Mehiki in drugod po svetu. Kompleks, ki se nekoliko
paradoksno in ironično imenuje Središče novega življenja (hrv. *Centar
novog života*), so postavili septembra 2021, torej devet mesecev po
potresu. Sestavljen je iz 168 zabojnikov, v njem pa deluje 50 podjetij,
ki so v času raziskave zaposlovala 163 ljudi. »To bo res središče novega
življenja,« je ob uradnem odprtju kompleksa dejal petrinjski župan in
zagotovil, da bodo prve odprte trgovine v njem spodbudile tudi druge
poslovneže, da svoje poslovanje prenesejo v zabojnike (Prerad 2021).
Stavbo, pobarvano v opaznem rdeče-črno-belem vzorcu, so domačini kmalu
neuradno poimenovali Šarengrad, tj. pisano mesto. Nekaterim se je
konstrukcija že ob postavitvi zdela zanimiva in privlačna, drugi pa so
zatrdili, da njihova noga v tako groteskno stavbo ne bo nikoli stopila,
saj ne sodi v njihovo domače okolje.

Ko sem prvič vstopil v objekt, sem ugotovil, da se lahko po stopnicah
povzpnem v nadstropje, od koder se s terase jasno vidi naselje, ki sva
ga z Lano Peternel postavila v središče najine terenske raziskave. Ko
sem se oziral naokrog, sem spodaj ob cesti zagledal kiosk s časopisi,
cigaretami, sladkarijami in drugim blagom. Spomnil sem se, da sem ob
prihodu v Petrinjo prisluhnil pogovoru prodajalke z domačini, za katere
je bil kiosk očitno ventil za čustvene izlive. Do kioska je, ko sem bil
še v bližini, prišla starejša ženska, kupila časopis, nato pa nenadoma
začela preklinjati in se pritoževati nad ljudmi v naselju, ki se ne
vedejo normalno. Prodajalka ni bila videti posebej presunjena od plazu
kletvic in izlivov čustev. Žensko je skušala pomiriti in ji je rekla,
naj se ne meni preveč za druge. Ko se je oddaljila od kioska, je že
pristopil starejši moški in prizor se je ponovil: skoraj takoj po
prihodu je začel preklinjati, prodajalka pa ga je začela tolažiti, naj
se umiri in ne skrbi \...

### Sprehod med zabojniki

Ob prihodu na teren je v Baniji v začasnih bivališčih prebivalo kar 1300
ljudi -- mnogi tudi v zabojnikih, ki so jih postavili pred porušenimi
hišami. Večje med začasnimi naselji, ki ga imenujejo Sejmišče (hrv.
*Sajmište*), je bilo zgrajeno na začetku leta 2021 iz 81 zabojnikov; 56
jih je podarila Turčija, druge pa je prispevalo gradbeno podjetje, ki se
ukvarja predvsem z vrtinami. Naselje sva si prvič ogledala z zastopnico
Rdečega križa, ki je želela prebivalce povabiti na rokodelsko delavnico.
Sprehodili smo se po eni od »glavnih ulic« med zabojniki in takoj so nas
pozdravile tri domačinke, ki so začele pripovedovati svoje zgodbe in
predstavljati tegobe, in to še preden smo jih kar koli vprašali.
Presenetilo me je, da njihova največja skrb ni bila, da bi za vekomaj
obtičale v zabojnikih, temveč da jih bodo morale zapustiti, saj so
oblasti nameravale območje »počistiti« in začasna bivališča odstraniti
ter jih vrniti v Turčijo, kjer je potres opustošil območje na meji s
Sirijo -- in tam so prav tako potrebovali zabojnike za ljudi, ki so
ostali brez strehe nad glavo. Ni bilo treba prositi, ali si lahko
ogledamo njihova bivališča, saj nas je ena izmed žensk kar sama
povabila, da preverimo, kako si je uredila zabojnik. Pred bivalnikom je
bil skromen, a čeden vrtiček, ki ga je pred vstopom ponosno pokazala. V
notranjosti, ki sta si jo delili s hčerjo, je bila spalnica na levi,
kompaktna kopalnica s straniščem spredaj, torej ob vhodu, na desni pa še
ena spalnica z improvizirano kuhinjo in pralnim strojem. Z velikim
ponosom je pokazala svoje vezenine, ki jih je razstavila na več mestih,
na mizi in stenah, da so krasile notranjost. Ko smo se ozirali naokoli,
smo jo vprašali, katera rastlina je bila v podolgovatem cvetličnem
loncu, napolnjenem z zemljo in postavljenem pod radiator v kuhinji.
Povedala nam je, da je to sladki krompir, ki se mu pravi tudi batata, in
da je upala, da bo vzklil; zdelo se je, kakor da skuša nečemu
mirujočemu, statičnemu vdihniti novo življenje.

Nato smo si ogledali še eno zabojniško domovanje, ki ga je izbrala
zastopnica Rdečega križa, ker naj bi bilo še posebej čedno urejeno. To
se je tudi potrdilo. V njem nas je pričakala upokojena učiteljica, stara
približno 70 let, nam ob prihodu ponudila sladkarije in nas potem še
večkrat vprašala, kaj bi želeli piti. Po uvodnem klepetu je stekla
podobna razprava kakor prej na »ulici« -- kdaj bo potekala selitev na
drugo lokacijo in kdaj bo morala upokojenka zapustiti svoj zabojnik. Med
pogovorom je na okno potrkala ženska, nam pomahala in vstopila. Bila je
podobnih let kot njena prijateljica, pri kateri se je oglasila, a
oblečena nekoliko mladostneje. Z besedami in gestami je dajala vtis, da
je polna veselja in optimizma, med drugim tudi zato, ker je ves čas
ponavljala, da ji je vseeno, kaj se bo zgodilo z njo, če se bodo morali
izseliti iz naselja. Kmalu pa se je pokazalo, da se v ozadju skriva
žalostna zgodba. Pred letom dni ji je umrl mož, vnukinja pa je imela v
mladosti operacijo na možganih in obiskuje razred za otroke s posebnimi
potrebami. Pozneje nam je predstavnik Rdečega križa povedal, da se je
nedolgo pred našim prihodom izselila iz svojega zabojnika in se nato
vrnila, saj ji ni bilo prijetno, ko je živela sama, in je zaradi tega
celo imela napade tesnobnosti. Domačinke so pojasnile, da je bilo
življenje v zabojniku vsaj družabno življenje, medtem ko bi bilo
življenje v bližnjem stanovanju bolj osamljeno, ločeno od drugih.

O podobni negotovosti je govorila še ena ženska podobnih let, ki smo jo
srečali pred njenim začasnim domom, ko smo zapuščali zabojnik, v katerem
je živela upokojena učiteljica. Že na pogled se je zdelo, da je psihično
v slabem stanju. V pogovoru je hitro priznala, da ima zaradi nenehne
negotovosti pogosto samomorilne misli. »Vsakič, ko nekdo potrka na moja
vrata, se mi zdi, da mi je prišel povedat, da se moram izseliti,« je
povedala s solzami v očeh in dodala, da si v življenju želi le nekaj
varnosti in predvidljivosti, saj bi potem vsaj približno vedela, kakšna
prihodnost jo čaka. Vendar pa v svojem položaju ni mogla predvideti, kaj
bi se zgodilo, če bi morala oditi. Ima nizko pokojnino, njena hiša, ki
je bila edina naložba v prihodnost, je bila uničena in ni imela nikogar,
ki bi ji bil v oporo. Ob pripovedovanju o težkem položaju nas je
povabila na obisk svoje kontejnerske hiše, ki je bila prav tako
neverjetno urejena in polna motivacijskih sporočil, nalepljenih na
steno. Pri izhodu iz začasnega doma je bil prilepljen lastnoročno
narejen koledar, na katerem je pisalo »Pozabljena Petrinja«. Na njem so
bili navedeni datumi obiskov hrvaških politikov: kdaj so prišli v mesto,
kdo je bil navzoč ob pomembnih dnevih, npr. ob prvi in drugi obletnici
potresa. »To popisujte še naprej,« smo ji svetovali pred odhodom, da bi
jo razvedrili -- in dejansko se ji je takrat obraz razvedril, skozi
solze pa je zasijal nasmeh. »Da, nadaljevala bom z zbiranjem arhivskega
gradiva,« nam je dejala za slovo, kakor da bi v popisovanju zgodovine
domačega kraja med krizo našla nov smisel in morda tudi nekaj miru.

### Izolacija v institucijah

Ljudje v Petrinji niso izolirani samo v zabojnikih, temveč tudi v
institucijah, kamor so jih naselili po potresu. V simbolnem smislu so
izolirani dvojno: najprej so na robu družbe zaradi duševnih motenj,
starosti ali drugih težav, nato pa izločeni še iz okolja, ki so ga
poznali in v katerem so živeli. Prva takšna ustanova, ki smo jo obiskali
med terensko raziskavo in ob sodelovanju s petrinjskim Rdečim križem, je
bil dom za odrasle z duševnimi motnjami; njegove stanovalce so po
potresu preselili v vas Ravnik, ki je od Petrinje oddaljena približno
tričetrt ure vožnje z avtomobilom. Da bi jih razvedrili, so pri Rdečem
križu zanje priredili koncert hrvaških Rdečih noskov oziroma skupine
Nije neki bend, ki jo sestavljajo vrhunski glasbeniki, nastopajo pa v
najrazličnejših kontekstih, ko je treba razvedriti ljudi v osami in
stiski.

Nastop glasbenikov v domu je bila zabavna in ganljiva izkušnja, in to
predvsem zaradi varovancev, ki so svoj spored pripravili in izvedli že
pred uradnim delom. Ko so se posedli na stole, so nemudoma začeli
prepevati pesmi v hrvaškem jeziku. Eni so ob tem vstajali in
poplesovali, drugi so jih presenečeni gledali. Razpoloženje je naraščalo
do trenutka, ko so na improvizirani oder prikorakali Rdeči noski in brez
dolgega uvoda odigrali niz skladb, ki je obsegal predvsem uspešnice s
Hrvaške in tudi nekdanje Jugoslavije, vključno z Devojko mala, ki jo je
v 80. letih 20. stoletja izvajala skupina Idoli, že prej pa je bila
priljubljena zaradi filma *Ljubezen in moda* (izv. *Ljubav i moda*) iz
leta 1960 v režiji Ljubomirja Radičevića, v katerem jo je bilo prvič
slišati. Navdušenje je bilo še večje ob žonglerskih vragolijah, ki jih
je s kiji izvajal eden izmed klovnov. Udeleženci prireditve so med
glasbenimi in žonglerskimi točkami vstajali, ploskali, plesali -- in na
ples povabili še zastopnike Rdečega križa in zaposlene v domu.

Ko je bilo nastopa konec, so nekateri stopili tudi k meni. Eden me je
pobaral, ali imam kakšno cigareto, drugega pa je zanimalo, kako je v
Petrinji. »Dobro,« sem odgovoril, sicer ne ravno po resnici, in se
nekoliko prisiljeno nasmehnil. Moškemu, staremu okrog 70 let, so se ob
mojem odgovoru od navdušenja široko razlezla usta. Pridružila se je še
ženska podobne starosti, ki jo je prav tako zanimalo, kako je v njenem
domačem kraju. »Dobro,« sem znova odgovoril -- in tudi ona se je veselo
zasmejala in plosknila z rokami.

Ko smo pozneje že srebali kavo in pili sok v upravni stavbi, sem osebje
vprašal, ali varovance kdaj peljejo v Petrinjo, npr. z avtobusom.
Presenečeno so me pogledali, ena izmed zaposlenih pa mi je potrpežljivo
pojasnila, da bi bilo to zanje preveliko vznemirjenje. Mesto še zdaleč
ni več takšno, kakršno so ohranili v svojih spominih. Za ljudi, ki so
jih izolirali na varnem, daleč od prostora, kjer so živeli, bi bil
pogled na razsuto mesto preveč pretresljiv in šokanten.

Dva dni zatem smo se peljali v drugo ustanovo, v dom za starejše in
onemogle, ki so ga iz Petrinje preselili v zdravilišče Topusko, ki je
tudi približno tri četrt ure vožnje oddaljeno od njihovega prvotnega
kraja, poškodovanega od potresa. Če je bil prihod v Ravnik šokanten
zaradi osamljenosti, je bil prihod v Top terme v kraju Topusko
presenetljiv iz drugega razloga: videti je bilo, kakor bi se v času
premaknili nazaj za pol stoletja. Hodniki v stavbi so bili kremne barve,
pohištvo je bilo povečini iz temnega lesa, na hodniku so stali zguljeni
stoli iz umetnega usnja. Ko smo prišli z dvigalom v nadstropje, kjer je
potekalo srečanje s starejšimi, so nas nekateri že čakali v preddverju.
Stopil sem k trojici žensk; dve sta sedeli, ena pa se je prislonila na
svojo hojco. »Kako ste?« sem jih vprašal. Pojasnile so mi, da načeloma
dobro, in dodale, da zelo pogrešajo dom in Petrinjo. »Vi živite tam?« me
je vprašala ena izmed njih. V odgovor sem skomignil in se nasmehnil.
Potem so vprašale, kako je v mestu, ali so ga že popravili, ali so
pospravili zabojnike ... Bolj ali manj sem samo prikimaval in se
nasmihal: »Seveda, seveda, da, bolje je, precej bolje kot prej ...«

Nato se je začela igra. Na sporedu je bil bingo, ki ga, kot so mi
pojasnile gospe iz Rdečega križa, stanovalci doma želijo vedno znova
igrati, verjetno deloma zaradi nagrad, dejansko pa predvsem zaradi
druženja in doživetja. Tokrat smo imeli s sabo torbice s kozmetičnimi
pripomočki za ženske in brivsko peno ter dezodorant za moške. Vsi
udeleženci -- bilo jih je približno ducat -- so dobili papirje s
številkami, kroglice pa smo iz kartonastega kozarčka vlekli zastopniki
Rdečega križa, vključno z mano in kolegico Peternel, ki sva se jim
pridružila kot prostovoljca, in glasno vpili: »Petindvajset ...
Osemintrideset ... Devetinšestdeset ... Sedem ...« Vmes smo postregli še
sok, kar je nekatere razveselilo, in so dvigali roko, da bi ga pili še
oni, druge pa je prekinjanje igre zmotilo. »In ravno zdaj so vsi žejni,«
je jezno pripomnila ženica, ki je prej pozorno motrila kroglice s
številkami, ki sem jih vlekel iz kozarca in jih polagal na ploščico z
luknjami. Premor je ni posebej navdušil.

Ko smo odigrali pet iger in podelili nagrade, smo začeli pospravljati
prigrizke, pijačo, kroglice in druge pripomočke, ki smo jih prinesli s
sabo. »Kdaj spet pridete,« me je vprašala sivolasa ženska, ob kateri sem
stal med igro, ko je žreb vodil nekdo drug, in ji s prstom kazal, kam
naj položi številke. Slabo je namreč slišala, zato ni mogla vedeti,
katera kroglica je bila izžrebana. »Kmalu,« sem rekel in se spodbudno
nasmehnil. Prijela me je za roko in jo dolgo držala in kimala. »Pa hvala
za pomoč,« je rekla in mi močneje stisnila dlan. »Zelo ste prijazni, da
ste mi pomagali osvojiti nagrado.« Znova sem pokimal in ji pojasnil, da
je bila to pač sreča, zato se mi ni treba zahvaljevati. Navihano se je
nasmehnila in spet pokimala, pri čemer me je še vedno držala za roko.
Imel sem občutek, da je ne želi spustiti.

### Zabojnik kot metafora

Po vrnitvi iz Petrinje mi ni dala miru misel, da smo mnogi, ki živimo v
»novi normalnosti«, tudi izolirani v drugačnih »zabojnikih«, ki jim Eli
Pariser (2011) pravi »filtrirni mehurčki«. V njih gledamo predvsem sebe
in vidimo lastne probleme, pozabljamo pa na ljudi, ki so onkraj mentalne
pregrade, namenjene »filtriranju« informacij. Vse bolj se je ob teh
premislekih začela sestavljati slika obstoja, ki ni le *življenje v
zabojnikih*, temveč *zabojniško življenje*. Zabojnik je morda kar
osrednja metafora sedanjega sveta. V zabojniku pridejo do nas stvari, ki
jih uporabljamo in jemo. V zabojnik zmečemo stvari, ko odslužijo namenu,
v njem pa končajo tudi ostanki hrane, ki je ne pojemo. V zabojnik
pospravijo ljudi, ki so se znašli v stiski in nimajo strehe nad glavo po
potresu ali drugi naravni nesreči. V njem najdejo zavetje gradbeni
delavci, ki pridejo iz tujine in pomagajo urejati infrastrukturo po
katastrofi. Vanj se -- kot v primeru mariborske Pekarne -- med prenovo,
ki se lahko zavleče v nedogled, preseli uprava mladinskega središča; v
njem najde prostor univerza, če ji zmanjka prostora za zaposlene in
študente, kar se je zgodilo v primeru Univerze sv. Cirila in Metoda v
Skopju. Zabojniki pa niso samo srhljiva bivališča, v katerih dobijo
ljudje zavetje v krizi. So tudi objekti poželenja, posebej ko se
preimenujejo v »mobilne hišice«, v katerih družina med dopustom uživa v
bližini morja. V Katarju so iz zabojnikov zgradili celo veličasten
nogometni stadion, na katerem je leta 2022 potekalo svetovno prvenstvo;
osrednja zamisel pri postavitvi tega objekta, ki so mu rekli Stadion
974, pa je bila, da ga bodo po dogodku razstavili, zabojnike pa porabili
za druge začasne konstrukcije in gradnje. Številka 974 pri imenu
velikanskega objekta ni bila naključna, saj so zanj uporabili toliko
zabojnikov, hkrati pa je to mednarodna telefonska številka Katarja.
Zabojnik je bil torej osrednja, a morda spregledana metafora dogodka, ki
ga je spremljala milijarda in pol ljudi po svetu.

Nekakšni zabojniki pa so, navsezadnje, tudi vsakdanja bivališča, torej
stanovanja in hiše, ki postajajo vse bolj standardizirane, poenotene, v
njih pa so ljudje pogosto omejeni in osamljeni, četudi so dejansko drug
ob drugem. V stanovanjih v blokih in stolpnicah iz armiranega betona
lahko poslušajo, kako se sosedi prepirajo in ljubijo, po vsej stavbi pa
doni, ko nekdo obnavlja stanovanje in vrta v stene z vrtalnim strojem.
Navedek z začetka tega poglavja, da lahko znoriš, če še nisi nor, velja
pogosto tudi za večstanovanjske objekte. Zanje je sicer konstitutivna
zamisel, da so ljudje lahko drug drugemu tudi fizično blizu, a ostajajo
pri tem izolirani in anonimni ali pa -- podobno kakor je o tem
razglabljal že Karl Marx -- odtujeni od skupnosti in dela, ki »deli celo
individuum sam in ga spreminja v avtomatični mehanizem kakega delnega
opravila« (Marx 1961: 410). Takšna individualizacija po Marxovem mnenju
ne pripelje le do posameznikovega »zanikanja sebe« (prav tam), temveč
tudi do splošne alienacije -- podobno kakor bi bili vsi zaprti v
zabojnikih, zaradi katerih bi bili videti tujci celo tisti, ki so nam
fizično blizu (prim. Krašovec 2021 s podobno razpravo o odtujenosti od
dela in obstoja in tudi o »tujosti kapitala« v času novih tehnoloških
rešitev).

Kdo ve: morda s tega vidika zabojniki napovedujejo tudi prihodnost.
Morda v času poznega kapitalizma, ki se preveša v digitalni fevdalizem,
takšna bivališča predstavljajo idealne enote za življenje in delo, ki
lahko v celoti poteka v zabojniku. Z zabojniki, kot rečeno, pridejo do
ljudi stvari in hrana, v zabojnike potem stresejo smeti, v zabojniku, ki
se mu reče krsta, pa ta svet tudi zapustijo.

Tudi zaradi tega postaja življenje vse bolj zabojniško -- in posledično
izolirano.

## 9 MISLI Izolirani v glavi

Je zabojnik tudi naša glava? Smo v njej ujeti in omejeni s svojimi
mislimi? Ali pa je glava dejansko zadnje zatočišče svobode, ki ga še
imamo v nadzorovani družbi in času krizolacije? O teh orwellovskih temah
sem razmišljal, ko sem si -- več kot dve leti po tistem, ko sva se
dejansko pogovarjala -- ponovno ogledal pogovor z Blažem, ki je bil v
času najinega srečanja star približno 40 let.

Tudi ta posnetek se ob ponovnem ogledu zdi kot nekakšna časovna kapsula,
ki omogoči pogled v medčasje pandemije. Na njem sva vsak v svojem
kvadratku, po kakršnih se razkazujemo in ogledujemo z Zoomom in drugimi
pripomočki. Pogled v preteklost spremlja začudenje, kako je bil moj
sogovornik za pogovor skrbno urejen, sam pa sem bil -- vsaj navidez --
povsem nepripravljen in preveč domačen pred še vedno nastlano shrambo.
On vzravnano, a tudi nekoliko ležerno in povsem sproščeno sedi v zelenem
naslonjaču, sam pa skrotovičeno v razvlečeni majici ždim za kuhinjsko
mizo, ki kot kraj za manj formalne »brezstične« sestanke s prijatelji
občasno spremenila funkcijo in postala prostor za službene opravke. Že
ob teh podobah se mi za hip zazdi, da vidim v njegovo preteklost in da
pogledujem v njegovo zasebnost, on pa hkrati seveda v mojo. Še več:
občutek imam, da zre v mojo glavo, jaz pa v njegovo.

Ko mu predstavim temo raziskave in se začneva pogovarjati o liminalnosti
krize in njenem pomenu za posameznika in družbo, mi najprej pojasni,
zakaj ne verjame, da vstopamo iz enega sistema v drugega: dogaja se, kar
bi se zgodilo tudi brez krize, a morda je le dinamika sprememb nekoliko
hitrejša. Pove mi še, da ne verjame v prihod novega sistema, kvečjemu v
transformacijo starega, in doda, da na družbeni ravni zagotovo ni
korenitih sprememb in jih tudi ne pričakuje. Morda se spreminjajo
kvečjemu ekonomski modeli, in sicer zaradi trgovanja s podatki, a na
vsakdanjik to ne bo koreniteje vplivalo. Zazre se še vase in pojasni, da
smo na subjektivni ravni pospešili dolgotrajen proces, kako se
definiramo ali redefiniramo; včasih dobi občutek, kakor da je tudi sam v
»permanentnem stanju pogajanja, kdo sem, kaj sem«.

V tistem trenutku se med pogovorom zgodi nekaj nepričakovanega: pogovor
prekine zvonec pri vratih. Sogovornika prosim, naj zadrži misel, dokler
se ne vrnem, nato pa vstanem in oddrvim stran. Namesto moje podobe
ostane na zaslonu prazno ozadje, od daleč pa se na posnetku iz daljave
slišijo zvoki ropota in pogovora, pri čemer se besed ne da razbrati.
Sogovornik tačas gleda skozi okno in vzame nekaj v roke. Njegov prejšnji
izraz na obrazu je drugačen, kakor je bil: videti je zamišljen in hkrati
nekako brezizrazen. Nasmeška, ki je spremljal začetek najine povezave,
ni več. Videti je kot človek, ki čaka pred zdravstveno ordinacijo ali na
postaji mestnega prometa in v tistem hipu spominja na »moža brez
posebnosti« (Musil 1962/1963). Njegov prejšnji izraz na obrazu se vrne v
hipu, ko se znova pojavim na zaslonu, sedem na stol in povem, da je
snažilka, ki čisti hodnik, potrebovala vodo, zaradi česar sem moral
prekiniti debato ... Vrnem se k pogovoru in začnem razlagati o življenju
v zaprtih prostorih in pred zasloni, on pa mi odgovarja: »Če gledamo s
stališča delovnih navad, se je to, kar se je dogajalo prej, še okrepilo,
samo princip se je spremenil. Delamo več kot prej in na drugačen način.
Če pa gledamo svet kot javno-zasebni prostor, ga odpiramo bolj kot v
preteklosti.«

Pogovor se nato usmeri še na vidnost v krizi in odkrivanje zadnjih oaz
zasebnosti. Kot pravi, smo v obdobju, ko smo se sicer po zaslonih kazali
več kot v preteklosti, imeli možnost redefiniranja socialnih vezi, lahko
pa smo tudi »očistili sezname socialnih stikov« in »prečistiti svoje
mreže«. Ob tem doda, da je imel tudi sam naposled možnost premisliti,
kdo v njegovi okolici je zanj pomemben in kdo ni.

### Penina v mehurčku

Šele po tem daljšem uvodnem pogovoru Blaž preide k bolj osebnim temam in
razkrije, zakaj in kako je obtičal doma, in sicer v najetem stanovanju v
Ljubljani, ki meri približno 35 m^2^. Pred časom je končal z delom v
neki službi, zaradi česar mu je po pogodbi pripadlo še nekaj plač. Ko so
se delovne obveznosti vsaj začasno iztekle, se je prvič po dolgih letih
zavedel, da ima končno čas, da kaj prebere, se v miru usede in se
ukvarja sam s sabo. Pandemija ga je na začetku leta 2020 pripeljala do
tega, da je se je spet »postavil na tla« in temeljito premislil o
delovnem okolju v nekdanji službi, ki je postajalo »izrazito toksično«,
zaradi česar se mu je pogosto zdelo, da se je »odcepil od sebe« in
postal človek, ki ga sam ni več poznal. Po odklopu od zastrupljenosti
vsakdanjika se mu je v nekem trenutku primerilo, da ni mogel več
dvigniti telefona niti videti ljudi; poglabljanje vase in razmišljanje o
lastni preteklosti in prihodnosti je bilo nadvse naporno. Podobno kot
drugi sogovorniki, predstavljeni v prejšnjih poglavjih, je preživel
skoraj popolnoma izoliran od ljudi dva meseca. V tem času celo po
telefonu ni mogel govoriti z nikomer, z izjemo najnujnejšega, npr.
pogovora s starši, enkrat tedensko pa ga je prišla pogledat soseda.

Izkušnje, pridobljene med osebno in splošno krizo, so zanj dolgotrajno
pozitivne, a »notranji proces«, kot pravi predelovanju premislekov v
izolaciji, nikakor ni bil prijeten. Veliko se je namreč prepraševal, kdo
in kaj sploh je. Takrat se mu je zgodila »samost«, pri čemer se zateče k
izrazu pesnice Svetlane Makarovič, uporabljen v naslovu zbirke balad in
tudi ene od srhljivih pesmi, ki jo sklenejo verzi: »\[L\]una se mi
pomlajuje, / pomlajuje, postaruje, / in je luč in je tema, / svet je
grob in zibelka« (Makarovič 2002). Pesnica je s tem sklepom verjetno
skušala poudariti ambivalentnost samosti in povedati nekaj podobnega kot
Blaž, namreč da izolacija ni zgolj negativna izkušnja -- metaforično
torej »tema«, temveč tudi pozitivna -- v pesničinem izrazju »luč«. V
samoti doma in med socialno izolacijo je znova »našel sebe«, hkrati pa
je pomanjkanje socialnih stikov sprožilo dolgotrajne procese, ki so
vplivali na predelovanje preteklosti in na odločitve o prihodnosti. Po
dveh mesecih skrajne osame, ki je bila deloma prisilna, deloma pa tudi
namenska, je izkoristil okoliščine za poglobljeno samopremišljevanje.
Šele v samoti, ki je prej ni mogel užiti, je lahko začel predelovati
izkušnje iz mladosti in ugotavljati, kaj si želi tako zasebno kot v
karieri.

Po skoraj letu dni samospraševanja, predelovanja misli in spominov se je
odločil za psihoterapijo, da bi ugotovil, kaj se mu »dogaja v glavi«. A
brez začetne osamitve zaradi krize, ki je bila z njegovega vidika tako
družbena kot individualna, se tudi nadaljevanje v psihoterapiji verjetno
ne bi zgodilo. »Ko si enkrat v sistemu, ki te postopoma srka,« mi
pripoveduje njegova podoba na zaslonu in se zraven zamišljeno nasmehne,
»sploh ne opaziš, kaj je narobe, ob ostrem rezu pa prej opaziš, kaj se
dogaja s tabo.« Ob tem opisu krize omeni, da ni bil edini, ki se mu je
takšna sprememba zgodila prav med pandemijo. Spoznal je še druge
posameznike in pare, ki so se med krizo poglobili vase in spremenili
svoj način življenja. Neki par je tedaj spočel otroka in se v tistem
kritičnem obdobju podal v »transformacijo razmerja«, kot temu pravi
sogovornik. Podobno je neka njegova znanka iz sosednjega bloka med krizo
ugotovila, da se odlično počuti v času brez »polpredpisanih vzorcev«,
torej v času, ko je imela bistveno več svobode kot v preteklosti.

Med krizo so se spletla tudi nova prijateljstva in povezave. Blaž se je
tako priključil nekemu »mehurčku«, ki so ga pomagali oblikovati trije
moški, ki živijo v poliamorni skupnosti. V času pandemije so ga povabili
na obisk, potem pa so se srečevali vsako soboto. Prišli so še drugi,
običajno jih je bilo od osem do deset. »Tam se je kuhalo in peklo,
veliko penine smo spili. Morali bi imeti generalnega sponzorja penečega
vina, saj smo ga točili v potokih! No, in to je druga skrajnost osame,
ki smo jo kompenzirali z intenzivnimi dogodki,« je Blaž opisal, kako se
je začel znova povezovati s svetom, in to v mehurčkih, kar je bil med
pandemijo priljubljen izraz za manjše socialne formacije, v katerih naj
bi se družili isti ljudje in tako omejili prenos virusa zunaj lastnega
okolja in skupnosti.

Blaž pa ni le ljubitelj penine, temveč tudi velik ljubitelj teka. Zato
mu je v medčasju pandemije veliko pomenilo, da je v bližini stanovanja,
kjer je obtičal v osami, tekaška steza. Med popolnimi zaprtji, ko je
bilo druženje prepovedano, je tako pogosto tekel ob reki, kjer je
speljana makadamska pot. Tako je ohranjal stik z naravo, »čeprav je tam
mrgolelo Ljubljančanov«. Vsaj v tem času, torej med tekom, je stopil iz
stanovanja.

Med in po zdravstveni krizi, ko je obiskoval tudi psihoterapevta, se mu
je zgodila še ena telesna kriza. Poškodoval si je gleženj, a ni šel k
zdravniku, približno dva meseca je hodil z berglami, zaradi česar se je
manj gibal in posledično začel pridobivati kilograme, kar ga je začelo
motiti. Po približno dveh mesecih je jeseni leta 2020 sklenil, da se
mora vrniti v prejšnjo formo. Ker zunaj po mrzlem ne mara teči, športni
objekti in telovadnice pa so bili večinoma zaprti, je najprej začel
delati vaje doma, ko pa so se fitnesi znova odprli, se je vrnil tja in
sprva pretežno tekel po »tekočem traku«, pripravi, pri kateri se med
tekom vrti samo trak, tekač pa kljub teku dejansko ostane na mestu. Nato
je presenetil samega sebe in med drugimi obiskovalci in obiskovalkami
začel delati še vaje, čeprav mu je bilo v preteklosti nerodno, saj so
tam še drugi moški, ki so »videti kot Adonisi« in »gledajo predvsem sebe
v ogledalu«. Tudi do tega premika je prišlo, ker je imel končno čas, da
se ukvarja s sabo in se posveti svojemu telesu. Zadrego je tako uspešno
premagal in spoznal drobec več sebe ter spremenil navade, prepričanja.

### Skrivnosti v globinah samote

Blaž se nato v svoji pripovedi vrne nazaj v času in pojasni, da je na
psihoterapijo hodil že pred leti, ko je bil globoko v depresiji. Nato ga
je kolega, po poklicu zdravnik, na pol »prisilil«, da je začel jemati
antidepresive, a je predlog zavrnil, saj ni želel »vse življenje jemati
tablet« in se je raje odločil za psihoterapijo. Čez čas je tudi s tem
prenehal, a je v samoti znova začutil, da mu ta srečanja dejansko
koristijo. »Zgodila pa se je ena stvar v tem času, namreč da sem se
zapletel z nekim moškim,« mi pove in napravi premor, nakar v pojasnilo
doda, da je gej. Ob priznanju me nekoliko zaskrbljeno pogleda in vpraša,
ali imam s tem težave, pri čemer odločno odkimam. Ta poskus zveze, ki se
je očitno precej klavrno končal, je bil hkraten z njegovimi notranjimi
procesi in bil sprožilec, da je spet začel obiskovati psihoterapevta.
Takrat se je začel spraševati, zakaj in kako je postal človek, ki se
umakne v samoto in skrije pred sabo.

Po razkritju o spolni identiteti se napetost v pogovoru razelektri --
ali pa se mi tako vsaj zdi. Teme postanejo poglobljenejše in osebnejše.
Blaž mi zaupa še, da je njegova družina disfunkcionalna, saj v njej niso
poznali koncepta zasebnosti. Predvsem mati ga je strogo nadzorovala in
veljalo je pravilo, da »moraš biti vedno priden, delati tisto, kar ti
nekdo reče«. Družinsko življenje je bilo zato nenehno »tekmovanje«,
kakšna bo družina videti navzven. »Jaz sem bil idealen sin, vedno
odličen, podobno njena hči, torej moja sestra. Vedno smo bili najboljša
hiša z najboljšo kuharico,« opiše doživljanje iz mladosti. Ustvarjanje
videza idealnosti je bilo po njegovem mnenju pomembno, da je bilo
ustreženo nenapisanim družbenim standardom, hkrati pa je zaradi tega
prišlo pri njem do raznih oblik psihološke zlorabe in pritiskov, ki pa
jih ni čutil le doma. Ko je bil v drugem razredu osnovne šole, so že
klicali mamo na zagovor k učiteljem. Pojasnili so ji, da je »bolnik« in
da ga »vleče na drugo stran«, očitno z mnenjem, da ga je treba
»pozdraviti« in mu pomagati pri oblikovanju spolne identitete.

Zaradi mladostniških izkušenj, ki so ga očitno globoko zaznamovale, se
je zaprl vase in začel »ostajati z delom identitete v svoji glavi«; tudi
v poznejših izbruhih depresije je videl učinek dolgoletnega potiskanja
intimnega življenja v lastne globine. Pojasni mi, da se je v drugi fazi
psihoterapije, ki se ji je spet predal med pandemijo, še pogosteje
spoprijel s strahovi iz preteklosti, ki so vplivali na njegovo
sedanjost, vključno z razmerji, ki jih skušal navezati. Ker v sedanjih
partnerstvih išče vzorce iz mladosti, ima pogosto težave. Meni pa, da
pri tem ni osamljen. Zaradi izkušenj, podobnih njegovi, je v gejevski in
lezbični skupnosti zelo veliko avtodestruktivnosti, drog, alkohola in
drugih odzivov na zanikanje lastne identitete in potiskanje resnice v
globine glave.

Preden končava pogovor, ga vprašam še, česa ga je najbolj strah.
Odgovori mi, da gotovo ne bolezni, kakršna je covid-19, saj se je zoper
virus tudi cepil. Bolj ga skrbi, kaj bi se utegnilo z njim in svetom
zgoditi, če spet pride do krize, saj se je že med pandemijo, med katero
poteka najin pogovor, predvidljivost časa in prostora ter delovnih rutin
povsem raztreščila. Že pred časom bi moral iti na delo v Bruselj, a se
zaradi spleta okoliščin to ni zgodilo. Strah ga je še, kaj se bo v
njegovi glavi še dogajalo in našlo. »Če so kje bogovi, bi jim rad
sporočil, da so res imeli smisel za sadizem, ki so ga vsadili v
stvarstvo, in ta se kaže v PTSD-ju \[potravmatska stresna motnja, op.
a.\] in podobnih zgodbah. A ko si toliko časa v tem procesu, te ni več
strah avtodestrukcije, saj se moraš izprašati temeljne stvari: kdo si,
kaj si ...«

### Pripomočki za brskanje po glavi

Z Blažem sva se od blizu in v živo videla skoraj tri leta po najinem
pogovoru na daljavo. Nekaj dni prej me je poklical in mi pojasnil, da bi
mi rad povedal nekaj pomembnega, kar bi moralo pisati v knjigi. Ko sva
se nato sestala v kavarni v mestnem središču, sem ga začudeno opazoval,
medtem ko je pri natakarici naročal tortico in kavo. Njegove
dvodimenzionalne podobe sem se nagledal med analizo zvočnega in
vizualnega posnetka, v treh dimenzijah pa se mi je zdel nekam čuden,
prav nič domač. Hkrati sem vedel, da je pred mano končno njegov »pravi
jaz« in ne več zgolj »digitalni dvojnik«; takrat je ves čas ponavljal
iste besede na posnetku, ki sem ga ob zapisovanju pripovedi večkrat
prevrtel.

In kaj mi je želel tako nujno sporočiti? Pojasnil mi je, da je
preobrazba, ki se je pri njem začela v času, ko sva govorila na daljavo,
trajala nekaj let. V tem času se je bolj posvetil »stikom s sabo« in
prenehal opravljati številne funkcije ter celo prekinil obremenjujoče
intimno razmerje. Postal je bolj sam, a ne osamljen. S postavljanjem mej
in omejevanjem razmerij pa se je bistveno izboljšala kvaliteta njegovega
življenja. Zaupal mi je, je nastal »bolj umirjen človek«, ki se
pogosteje umakne vase. »To pa ne pomeni, da želim biti sam,« je dejal z
nasmeškom na ustih, medtem ko je na vilice nalagal grižljaj sadne torte.
»Spremenile so se mi le potrebe. Še vedno potrebujem stik, še vedno
gojim razmerja. Če napravim primerjavo, sem nekoč jedel v menzi, zdaj pa
obedujem v restavraciji z Michelinovo zvezdico.« Bolj kot množico je
začel ceniti kakovost razmerij, tako partnerskih kot prijateljskih,
vanje pa skuša vstopiti na poglobljenejši način -- in v njih vztrajati.

Blaž je v samoti očitno uspel poiskati -- ali pa vsaj začel iskati --
bistvene odgovore, ki so mu premagali prebroditi tako lastno kot splošno
krizo. Pa bi to lahko izvedel preprosteje? Bi lahko prodrl v globine
premišljanja s tehnološkimi pripomočki in z njihovo pomočjo morda
spremenil miselne vzorce? Zamisel zveni kot znanstvena fantastika
najbolj distopične vrste, vendar se podjetje Neuralink v lasti Elona
Muska ukvarja prav s tem -- povezati človeka z napravo in nadgraditi
njegove misli, spomine. Podobna zamisel je v ozadju izdelka, ki ga je
leta 2023 javnosti predstavilo zagonsko podjetje Prophetic, finančno
podprto od Neuralinka. V podjetju so izdelali poseben trak, pravijo mu
Halo, s čimer namigujejo na svetniški sij. Pripomoček, nameščen na
glavo, naj bi stabiliziral in spodbujal lucidne sanje in ponudil
»odgovore na največja vprašanja življenja« (Prophetic 2023). Avtorji
izdelka zagotavljajo, da bodo ljudem s tem trakom postopno pomagali do
odgovorov na bistvena bivanjska in metafizična vprašanja, npr., kaj je
zavest in kaj resničnost. S trakom na glavi naj bi bil uporabnik
sposoben reševati najrazličnejša vprašanja, in to kar v spanju, ali pa
izkoristiti »neuporabne« ure spanca za zabavo in celo delo. S takšnimi
pripomočki bi bilo zlahka razrešiti zapletena vprašanja o posameznikovi
zavesti in celo smislu obstoja, s katerimi so se doslej ukvarjali
psihoanalitiki in psihoterapevti, filozofi, kognitivni psihologi in
drugi strokovnjaki. Ure ždenja v samoti, ko človek sam brska po
labirintih spominov in misli, pa bi morda bile nepotrebne.

Ob rešitvah, ki so načeloma namenjene sproščanju, zabavi in reševanju
problemov s pozornostjo, se hitro pokaže še nasprotni pol, ki je pri
traku Halo povezan s pravico do zasebnosti, intimnosti in samote -- pa
tudi do odklopa med spanjem. Direktor podjetja Netflix, ki ponuja
pretočne storitve za ogled filmov in serij, je že leta 2017 izjavil, da
njihova najpomembnejša konkurenca ni HBO, temveč človekov spanec. »Samo
pomislite: ko gledate Netflixovo serijo in postanete zasvojeni z njo,
ostanete budni pozno v noč. Mi tekmujemo s spanjem na robu. In to je
lahko zelo velik nabor časa« (Hern 2017).[^42]

V času »nadzornega kapitalizma« (Zuboff 2019), ki se spreminja v
»tehnofevdalizem« (Varoufakis 2021, 2023; prim. Dean 2022) ostaja glava
očitno zadnja neosvojena utrdba zasebnosti, zadnji ločen prostor
identitete, v katerega lahko delno in posredno že posežejo s podatki o
tem, kaj ljudje gledajo, všečkajo, kje hodijo, s kom se družijo ... A
neposrednega dostopa do misli doslej podjetja še niso imela, čeprav
Facebook že leta poizveduje, o čem ljudje razmišljajo.[^43] Zaradi tega
bi bilo dobro prav to zadnjo utrdbo skrbneje in trdneje zavarovati in
odločneje braniti. Sicer bodo tudi pogovori, kakršnega sva imela z
Blažem, precej nepomembni, antropologija kot veda o človeku pa bo tudi
izgubila smisel, če bodo vlogo »etnografa«, ki brska po tujih spominih
in mislih, prevzele »nosljive naprave« (angl. *wearable devices*) --
podobno kot je pogled v družbeni in individualni um že zdavnaj prevzel
brskalnik Google, ki ne brska samo po spletu, temveč tudi po
uporabnikovi glavi (Podjed 2019: 45--66).

## 10 ODKLOP Digitalni samomor

Ujetnik lastnih misli sem postal tudi sam, in sicer na Twitterju, ki se
mu od leta 2023 reče X. Na tem spletnem omrežju sem profil ustvaril leta
2007 in nato na njem pustil nekaj poskusnih zapisov, na katere ni bilo
odziva, potem pa je profil nekaj let miroval. Kdaj pa kdaj sem ga skušal
obuditi s kakšnim zapisom, a brez posebnega učinka, dokler leta 2020 ni
prišlo do preloma. Takrat sem začel več objavljati in posledično
prejemati več odzivov na svoje zapise. Ker sem ugotovil, da postajajo
vse odmevnejši, torej brani in deljeni, sem objavljal več -- in prejel
še več odzivov in sledilcev. Hkrati sem sproti in brez poglobljene
kvalitativne analize, kakršno sva s kolegico Ajdo Pretnar Žagar izvedla
na instagramskem profilu nekdanjega slovenskega predsednika Boruta
Pahorja (Podjed in Pretnar 2018; Podjed 2019: 81--88), spoznaval, katere
objave postanejo najprivlačnejše, najzanimivejše, največkrat deljene,
najbolj zaželene. To navadno niso bili spravljivi in blagi zapisi,
temveč tisti ostrejši in udarnejši, cinični in pikri. Ker sem ob takih
objavah požel največ »digitalnega aplavza« v obliki delitev in všečkov,
sem z objavljanjem privlačnih zapisov nadaljeval in hkrati ugotavljal,
da ni bistvo le v kakovosti, temveč tudi v količini. Več zapisov je
prineslo več komentarjev, na katere sem skušal sproti odgovarjati,
zavračati tiste, ki so nasprotovali mojim trditvami, in podpreti svoje
zagovornike.

Po dveh letih in pol intenzivnega objavljanja me je Twitter vse bolj
privlačil in hkrati odbijal. Vse več nadležnih komentatorjev, ki so
vznemirjali moj vsakdanjik z žaljivkami in zajedljivimi opazkami, sem
odstranil iz svojega »filtrirnega mehurčka« (Pariser 2011), in sicer
tako, da sem jih bodisi utišal, torej uporabil možnost *mute*, zaradi
katere nisem več videl, kaj drugi pišejo o meni, ali pa sem jih
blokiral, s čimer sem dosegel, da tudi oni niso več videli, kaj
objavljam, sam pa prav tako nisem več spremljal njihovih objav.

### Prihod novega kralja

Sredi leta 2022 so se na Twitterju začele goditi lastniške spremembe.
Aprila je prevzem tega omrežja napovedal eden najbogatejših Zemljanov,
Elon Musk. Med tviteraši je ob tem zavrvelo, še bolj pa oktobra, ko se
je napoved uresničila. Za 44 milijard dolarjev je takrat kupil omrežje s
približno 400 milijoni »dušami«, od katerih so bile mnoge -- če si
sposodim naslov Gogoljevega romana -- »mrtve duše«, torej lažni profili
in t. i. *boti*, tj. uporabniški profili, za katerimi niso bili dejanski
ljudje, temveč so jih upravljali programi. Takrat je postalo jasno,
kolikšna je dejansko vrednost uporabnice ali uporabnika omrežja:
približno sto evrov. Za toliko denarja je namreč magnat kupil lastno
kraljestvo in se prelevil v »kralja našega digitalnega sveta«, kakor sem
to komentiral v prispevku, ki ga je v času Muskovega prevzema objavil
časnik *Delo* (Burger 2022). Pri tem sem imel v mislih razpravo Yanisa
Varoufakisa (2021, 2023) o »tehnofevdalizmu«, v kateri je pojasnil, da
dobijo v neofevdalni ekonomiji -- za razloček od kapitalizma -- vso moč
majhne, a izjemno vplivne elite, ki v celoti obvladujejo in nadzirajo
tržišča. Varoufakis ob analizi delovanja spletnih gigantov, kot so Meta,
Amazon in Google, ugotavlja, da bodo v prihodnje digitalna »prizorišča«,
ki jih ustvarjajo te elite, še bolj kot doslej skrbela za potrebe in
želje posameznikov in skupin izbrancev. Zato to dejansko ne bodo več
niti približno (neo)liberalni in prostotrgovinski trgi, temveč prej
fevdalni trgi, na katerih bo veljal strog izvršni nadzor nad vsemi
dejavnostmi in transakcijami (Podjed 2022a). Varoufakis je v enem od
svojih prispevkov prehod iz enega v drug sistem ubesedil takole:

> Tako se kapitalizem torej končuje: ne z revolucionarnim pokom, temveč
> prej z evolucijskim cviljenjem. Sam je postopoma in prikrito spodrival
> fevdalni sistem, dokler niso bili nekega dne družbeni odnosi dokončno
> tržno zasnovani, fevdalizem pa odstranjen. Podobno zdaj kapitalizem
> razpada zaradi novega ekonomskega sistema: tehnofevdalizma.
> (Varoufakis 2021)

Muskov prevzem Twitterja je bil jasen znak, da je novi
družbeno-ekonomski sistem dejansko na obzorju -- ali pa je že nastopil,
in to brez poka. En človek je namreč skoraj čez noč zavladal celotnemu
digitalnemu »kraljestvu«, torej spletnemu družbenemu omrežju, in prevzel
odločanje o tem, kako bo skupnost sobivala. Omislil si je celo
preimenovanje celotnega digitalnega sveta iz Twitter v X, kar se je
zgodilo julija 2023, in sočasno spremembo tipične barvne sheme, ki je
namesto modro-bele postala črno-bela, znak čivkajočega ptička pa je
izrinila črka X. Musk je na omrežju uresničil tudi številne spremembe,
ki so skladnejše z njegovim vrednostnim sistemom, slogom razmišljanja in
upravljanja podjetij ter nasploh načinom življenja in vladanja (več o
tem v Isaacson 2023). Poudarjati je začel npr. pomen »svobode govora«,
zaradi nje pa je ponovno omogočil profile posameznic in posameznikov, ki
jih je Twitter v preteklosti blokiral, vključno s kontroverznim raperjem
Kanyejem Westom, ki je leta 2021 tudi uradno postal znan pod imenom Ye,
in nekdanjim ameriškim predsednikom Donaldom Trumpom, čigar objave je
onemogočilo hujskanje protestnikov pred ameriškim Kapitolom januarja
2021. Pred »obuditvijo« Trumpovega profila je Musk na svojem profilu na
Twitterju objavil anketo in v njej vprašal občestvo, ali bi nekdanjemu
ameriškemu predsedniku morali dati še eno možnost. Pokazalo se je, da je
večina, natančneje 51,8 % od približno 15 milijonov tistih, ki so
glasovali, zamisel podprla in Elon Musk je tvitnil: »Ljudstvo je
spregovorilo. Trump bo spet dobil položaj.« Ob tem je dopisal še
latinski rek: »Vox Populi, Vox Dei.«[^44] Ob tem ne gre brez skoraj
retoričnega vprašanja, kdo je v primeru nekdanjega Twitterja, sedanjega
omrežja X, dejansko bog? Je božjo vlogo v spletni obliki
kvazi-demokracije prevzelo ljudstvo, ki lahko obuja celo »mrtve duše«,
ali pa se je v božjo vlogo postavil lastnik omrežja, torej Elon Musk? Po
dejanjih, ki so sledila, bi lahko sklepali, da je drugi odgovor
pravilnejši. Musk, ki se je v preteklosti razglašal za »absolutista
svobode govora«, je decembra 2022 s svojega omrežja odstranil profil
raperja Kanyeja Westa, in to zaradi niza antisemitskih objav in izjav.
Westov profil so na Twitterju sicer blokirali že oktobra 2022, nakar so
mu spet omogočili objavljanje. Dokončno usodna je bila objava Davidove
zvezde, torej simbola judovstva, ki se na podobi prepleta z nacistično
svastiko. Kanye West je bil takrat izbrisan. Osem mesecev pozneje se je
raper z novim imenom Ye na omrežju s prav tako novim imenom X znova
»inkarniral«, pri čemer pa o njegovem digitalnem obstoju ni več odločalo
»ljudstvo«, torej *populus*, temveč je imel prvo in zadnjo besedo kar
*Deus* sam -- Elon Musk v vlogi boga in razsodnika.

### Epistemski mehurčki

Prihod novega »kralja« je gotovo prispeval k temu, da sem začel
razmišljati o ukinitvi svojega profila na Twitterju. Motilo me je tudi
nenehno nadlegovanje in zbadanje tistih, s katerimi se očitno na omrežju
nisem ujel ne ideološko ne idejno. A to dvoje nista bila zadostna
razloga za izbris in samoukinitev. Bistveno bolj me je motilo, kar je
ostajalo skrito, a za širšo družbo izjemno škodljivo: delitev ljudi, ki
bi lahko v fizičnem svetu morda shajali drug z drugim, v digitalnem pa
se očitno niso mogli videti. V zapisu, ki ga je objavil časnik *Večer*,
sem to ubesedil takole:

> Delitev ljudi na skupine, ki bevskajo druga na drugo kot podivjani psi
> skozi žičnato ograjo, ni zgolj naključje, temveč je to bistvo
> poslovnega modela spletnih družbenih omrežij, ki so utemeljena na
> tribalizaciji, torej ločevanju na naše in vaše, dobre in slabe, leve
> in desne. Ostati zmeren in nevtralen je na twitterju skoraj nemogoče,
> saj te drugi postavijo v pozicijo, iz katere se je potrebno braniti in
> zagovarjati lastne izjave, pa naj bodo še tako benigne. Kriv si,
> skratka, ker obstajaš. (Podjed 2022b)

V nadaljevanju tega komentarja sem skušal pojasniti, da so razcepljene
in izolirane skupnosti, ki se oblikujejo na Twitterju, odličen primer
shizmogeneze, kakor jo je v 30. letih prejšnjega stoletja definiral
antropolog Gregory Bateson, ko je analiziral navade novogvinejskega
ljudstva; njihove pripadnice in pripadniki so se trudili biti čim manj
podobni predstavnikom iste skupine, ki so jih razumeli bodisi kot
manjvredne ali kot nasprotnike. Po Batesonu (1935) lahko takšno
poudarjanje razlik in lastne superiornosti tako v besedah kot dejanjih
in celo načinu oblačenja pripelje do razkola v skupnosti. Razkol se je
-- tako je bilo vsaj videti -- dogajal tudi na Twitterju, kjer so se
Slovenci, ki so tam objavljali, na podlagi svojih političnih stališč in
preferenc začeli preobražati v »Slevence« in »Sdesnence«, kot sem to
zapisal v komentarju za *Večer*, ali pa celo v še bolj plemensko zveneče
»Levuharje« in »Desnosučne« (Podjed 2022b). Dodal sem, da se »vsak s
svojega brega obstreljujejo z besednimi sulicami, od katerih tu in tam
katera prebode digitalno tkanino in prileti v fizični svet« (prav tam).
Med vojno, ki je predvsem na besedni ravni divjala na tedanjem
Twitterju, današnjem X, in seveda tudi na drugih omrežjih, se potrjuje
teza socialnega psihologa Jonathana Haidta, ki je v knjigi *Pravičniški
um* razložil, da nasprotnika vse pogosteje ne iščemo več zunaj
skupnosti, temveč v njej. Najhujši nasprotnik liberalnega državljana je
torej tisti, ki v lastni državi zagovarja konservativne vrednote -- in
nasprotno. Dejstvo, da pripadamo isti idejni skupnosti, istemu narodu,
tako postopno tone v pozabo. Pomembneje je, na kateri breg ideološkega
spektra se postavimo (Haidt 2013).

Delitev ljudi na skupine, ki se jezijo druga na drugo in se obkladajo z
žaljivkami, pa ni zgolj naključje, temveč je dejansko bistvo poslovnega
modela spletnih družbenih omrežij, ki so utemeljena na tribalizaciji,
pri kateri je v jedru prav shizmogeneza in pravilo, da »mi nismo oni«.
Shizmogenezo, torej poglabljanje razkola med skupinami, pospešujejo
algoritmi, ki v ospredje postavijo najspornejše objave, torej ostre,
žaljive in sovražne. Spletno omrežje na ta način dejansko zgolj posnema
in krepi »algoritme«, ki jih imamo ljudje v glavi. Tudi sami namreč v
poplavi sporočil najprej opazimo objave, ki so šokantne, presenetljive
in seveda polne sovraštva do druge strani. Ob njih ljudje najpogosteje
še sami napišejo žolčen komentar ali jih všečkajo in delijo. Tako se
začarani krog vzajemnega sovraštva nadaljuje, razpoke v skupnosti se
večajo, ljudje pa še bolj demonizirajo drugega in hkrati sami postajajo
demoni v lastni »odmevni komori«, ki se postopno spremeni v »epistemski
mehurček« (Nguyen 2020).

### Poslednja kaplja čez rob

V besedilu za časnik *Večer* sem poudaril, da omenjeni trije razlogi --
torej vedenje drugih, prihod novega »kralja« in shizmogeneza -- morda ne
bi zadoščali za izbris s tedanjega Twitterja. Bistveno in odločilno je
bilo spoznanje, kako me je Twitter zaznamoval, prekvasil, preoblikoval.
Vse bolj sem se zavedal, da sem začel postajati oseba, ki ne tvita le po
omrežju, temveč tudi v živo. Postopno sem se namreč spremenil po načelu,
da »si tisto, kjer objavljaš«.[^45] Nekaj podobnega sem že prej
spremljal tudi pri drugih, ki sem jih srečal na ulici ali drugem javnem
mestu, in to pri vse bolj konkretnih primerih:

> Prva kaplja čez rob, ki je napovedala poplavo, je bil mimobežni
> dogodek, ki se je zgodil pred približno mesecem dni, ko sem pred
> parkirno hišo čakal prijatelja, ki je v javnosti prepoznaven zaradi
> strokovnega dela, medijskih nastopov in tudi zaradi objav na
> twitterju, ki so -- vsaj po moji oceni -- utemeljene in spravljive,
> nikoli žaljive. Stal sem ob ograji ter mu od daleč pomahal v pozdrav,
> ko je izstopil skozi vrata ter prevzel parkirni listek. Takrat se mu
> je obraz nenadoma pomračil, saj je zaslišal grobo opazko neznanega
> možakarja, ki je prihitel mimo in mu spotoma nekaj zabrusil. Vsebina
> sploh ni pomembna, bistven je način, kako so bile besede izrečene.
> Ostro, žaljivo, brezobzirno. Oba sva potrebovala nekaj minut, da sva
> med sprehodom po mestu prišla k sebi. Ko se je pomiril, sem ga
> previdno vprašal, če se mu to redno dogaja. »Skoraj vsak dan,« je
> prikimal in dodal, da so očitno ljudje začeli tvitati še v živo.
> (Podjed 2022b)

Ob takšnih dogodkih sem bil zgrožen, kakšna družba nastaja, a še vedno
se me ni čisto zares dotaknila ta »digitalna preobrazba«, ki je začela
puščati sledove tudi v fizičnem svetu. Zadnja kaplja pa je bila povsem
osebne narave:

> Že pred časom sem namreč pri sebi opazil, da sem se zaradi tvitanja
> začel preobražati po načelu, da »si tisto, kjer objavljaš«. Podobno
> kot ljudi zaznamuje prevozno sredstvo, jih namreč označi tudi omrežje,
> ki ga največ uporabljajo. Če nekdo vozi črno limuzino nemške blagovne
> znamke, se bo na cesti vedel drugače kot med vožnjo s kolesom. In če
> nekdo pretežno uporablja twitter, začne sčasoma razmišljati v
> »tviterščini« in kovati kratke, udarne stavke tudi v vsakdanjem
> življenju. (Podjed 2022b)

Zaradi vse obsesivnejšega razmišljanja o naslednjem tvitu in
pogledovanja, kaj se dogaja na omrežju po mojih objavah, mi je začelo
tudi zmanjkovati časa zase in za druge. Vse pogosteje sem se zalotil v
podobnem položaju kot Nir Eyal, ki je -- kot sem omenil že v predgovoru
-- v knjigi *Neraztreseni* (izv. *Indistractable*) opisal, kako mu je
hči, ko je bila še v vrtčevskih letih, med igro želela odgovoriti na
zanjo pomembno vprašanje, on pa ji je odvrnil, naj malo počaka, saj je
moral najprej odgovoriti na sporočilo, ki je prišlo v tistem hipu. Hči
je odšla, sam pa je zamudil neponovljiv trenutek -- biti brez motenj z
osebo, ki naj bi bila v središču pozornosti (Eyal 2019).

### Preglavice z izbrisom

Zase sem ugotovil, da moji pozornosti uhaja vse več pomembnih reči in
ljudi ter sem sklenil ukiniti svoj profil. Najprej sem spisal omenjeni
zapis za *Večer*, ki je bil nekakšen »nekrolog« ob slovesu lastnega
digitalnega dvojnika, nato pa sem v sredo, 9. novembra 2022, objavil
zadnji tvit, v katerem sem napovedal, da profil na Twitterju ugašam v
nedeljo -- in priložil še povezavo do daljšega slovesa v obliki
omenjenega prispevka. Kar se je zgodilo potem, je bilo presenetljivo.
Pod zadnjo objavo, ki so jo mnogi s pripisom tudi delili, so se pojavili
številni komentarji, kako sem se kot »snežinka« očitno prestrašil
objavljanja in vrgel puško v koruzo, namesto da bi nadaljeval z udeležbo
v neskončni »igri«, kdo bo koga bolj presenetil, užalil, prizadel in
zbodel z objavami in komentarji. Posebej zanimivo se mi je zdelo, da so
bili najbolj vznemirjeni zaradi odhoda z omrežja tisti, ki so se prej
največkrat oglasili, naj vendar izbrišem profil. Očitno jih moja
navzočnost vendarle ni tako zelo motila, kakor so skušali prikazati s
svojimi komentarji. Morda je bilo celo nasprotno: moja navzočnost na
omrežju je osmislila njihov digitalni obstoj, s slovesom pa je njihova
spletna eksistenca izgubila kanček smisla.

Naslednje, kar me je presenetilo ob slovesu od Twitterja, je bila
tehnična zapletenost postopka. V primerjavi z ustvarjenjem profila, ki
je razmeroma preprosto, pa je »digitalni samomor« oziroma izbris obstoja
na omrežju, precej težavnejši. Na tedanji različici namreč ni zadoščalo
zgolj klikniti na opcijo za ukinitev profila, s čimer bi se izbrisale
vse pretekle dejavnosti, temveč je bilo treba »ročno« zabrisati vse
digitalne sledi, tj. starejše objave in poobjave. Ker bi to trajalo zelo
dolgo, če bi ga hotel izvesti »ročno«, sem skušal uporabiti programsko
orodje, ki bi to storilo, a sem ugotovil, da lahko z brezplačno
različico dnevno izbrišem le določeno število objav. Zato sem kupil
plačljivo različico in z njo izbrisal vse stare objave.

Ko sem -- vsaj domnevno -- za sabo zabrisal sledi, saj nisem želel, da
bi se kdaj pozneje z mojim uporabniškim imenom registriral kdo drug in
potem razpolagal z mojimi objavami, sem se znašel pred novo dilemo. Po
izbrisu mi je Twitter sporočil, da lahko svoj profil znova obudim, in to
v omejenem času. In to sem potem dvakrat ali trikrat dejansko storil,
saj sem želel preveriti, ali so izginili vsi sledovi. Postopek izbrisa
se je tako iz pričakovanega enega dneva razvlekel na več tednov
negotovosti, ko je moj digitalni dvojnik -- skoraj kot Schrödingerjeva
mačka -- obstajal in živel, hkrati pa je že zapustil digitalni svet in
bil mrtev; podobno kakor bi obtičal v nekakšnem purgatoriju. Biti ali ne
biti -- to je bilo v tem primeru vprašanje, ki je podobno morilo tudi
druge uporabnice in uporabnike omrežja, ki so v tistem času množično
zapuščali Twitter in pozneje X ter skušali poiskati novo zavetje, najti
novo skupnost, v kateri bi se lahko združevali, družili. Biti sam,
izoliran, izločen iz skupnosti, pa četudi na lastno pobudo, je postajalo
vse neznosnejše tudi v digitalnem prostoru.

### Digitalni eksodus

V iskanju nove skupnosti, novega digitalnega zavetja nisem bil osamljen.
Novembra 2022, takoj po Muskovem uradnem prevzemu Twitterja, je ogromno
ljudi začelo zapuščati to omrežje in iskati prostor drugje. Eno od
zatočišč je bilo omrežje Mastodon, ki pa je urejeno drugače kot tedanji
Twitter, sedanji X. Namesto centraliziranega omrežja je Mastodon
dejansko federacija različnih ločenih omrežij, ki pa so tudi ohlapno
povezana, prepletena. »Omrežju omrežij« se je v kratkem času priključilo
izjemno veliko ljudi. Eugen Rochko, ustvarjalec Mastodona in tedaj edini
zaposleni s polnim delovnim časom, je pojasnil, da je imelo omrežje 2,5
milijona aktivnih uporabnikov mesečno na 8600 strežnikih. Med
»eksodusom« se je število naglo povečevalo; v povprečju je zraslo za
približno štiri tisoč prenosov aplikacije na dan, v krajšem vrhuncu
prenosov pa celo 149 tisoč dnevno v sistemu Android in 235 tisoč v
sistemu iOS. Ta skok se je, po Rochku, zgodil v dneh, ko je Twitter
napovedal množično odpuščanje, ki je izbrisalo celotne oddelke v
podjetju, vključno s tistimi za stike z javnostmi in tudi onimi, ki so
se ukvarjali z moderiranjem objav in varnostjo (Lunden 2022).

Profil na Mastodonu, natančneje na federalnem »nacionalnem« podomrežju z
imenom Toot.si, ki se je zdelo med »selitvijo« najprivlačnejše in
najbolj obiskano, sem ustvaril 9. novembra 2022, prvi niz krajših
zapisov pa sem na njem objavil 18. decembra. V njih sem komentiral
predvsem lastne občutke ob vstopu v nov »omreženi prostor« (prim. Podjed
2010, kjer sem pisal o nastanku in razvoju spletnih družbenih omrežij).
Prvi trije zapisi so bili tvitersko kratki, tudi nekoliko pikri in
(samo)ironični, kar je bila na omrežju, ki sem ga zapustil, tudi norma.
Najprej sem zapisal: »Tudi tu moram odgovoriti na vprašanje \'What\'s on
your mind?\' Še sreča, da ne sprašujejo \'What\'s on your head?\'« Tako
sem komentiral okence za vpis komentarjev na Toot.si, v katerem je
zapisano vprašanje za uporabnike in uporabnice omrežja: »O čem
razmišljate?« Že na moj prvi zapis je odgovorilo nekaj »prebežnikov« in
me v komentarjih pozdravilo ter svetovalo, naj si nastavim jezik
vmesnika na slovenščino. Kmalu zatem sem zapisal še: »Srečanje na novem
omrežju malo spominja na obletnico mature: enake debate, starejše
profilne slike.« S temi besedami sem hotel, tako se vsaj spominjam,
pozdraviti kolegice in kolege, ki so se v novo digitalno okolje
preselili s Twitterja, in jim sporočiti, da smo še vedno vrstniki, le da
smo se vmes malce postarali. Tudi tokrat se je oglasil neki uporabnik, s
katerim sva si nekoč dopisovala na Twitterju, in pripomnil, da sem
očitno zamenjal eno drogo z drugo, ko sem se preselil na Toot.si.
Odvrnil sem mu, da sem dejansko še na drugih »drogah«, vključno s
Facebookom, Instagramom in LinkedInom, zato je Toot.si kvečjemu
»rekreativna droga«.

Že tretji zapis, ki sem ga objavil še isti dan, pa je povzročil prvi
konflikt, ki se ni zgodil med »ljudstvom«, torej med sleherniki, ki so
se na Twitterju sicer pričkali o marsičem, temveč sem za zapis prejel
blag opomin administratorja omrežja, torej »prvega med enakimi«, ki me
je opozoril, naj ne pričakujem preveč od omrežja, na katero sem se ravno
preselil. Ker se mi je vmesnik zdel okoren, sem namreč zapisal: »Mislim,
ne bom se ravno pritoževal nad vmesnikom, vseeno pa me zanima, kam gremo
naprej? Na IRC? Na pivo?« Na to so se najprej odzvali »sleherniki«, ki
jih pripomba ni zmotila; prej so si predstavljali kakšno drugo pijačo,
ob kateri bi se lahko družili. Administrator pa je umirjeno, a tudi
nekoliko pokroviteljsko zapisal, da je Mastodon prostokoden projekt, in
svetoval, naj v sledilniku težav (angl. *issue tracker*) preverim, ali
je že kdo omenil »to nadležnost, ki tebe moti«. Če tam še nič podobnega,
je svetoval, naj odprem nov *issue*, torej novo temo oziroma problem, in
podrobno predstavim svoje mnenje. »To je najbolj konstruktiven način
pritoževanja,« je še pripomnil na koncu. Malce sem pogoltnil, saj nisem
bil vajen takšnih komentarjev administratorjev omrežja, ki sem ga
zapustil. Nasprotno: komentarjev ali opozoril z administratorskega
položaja sploh ni bilo. Kljub uvodnemu zdrsu pa so se prvi dnevi na
novem omrežju zdeli romantični, kar sem tudi zapisal in objavil že
naslednji dan, torej 19. novembra 2022. Omenil sem, da mi je všeč
»romantika prenovljenih razmerij,« in dodal: »Spodbudne besede,
medsebojna pomoč, prijaznost na vsakem koraku \... Podobno kot če se
občasno sprta zakonca, ki sta po letih razmerja pošteno naveličana drug
drugega, brez pravih pričakovanj odpravita na vikend v dvoje in ga potem
podaljšata, ker se jima začne \'dogajati\'.« Prišleki, naveličani
stalnih prepirov, so se zdeli izjemno spravljivi, pozitivno usmerjeni --
za razloček od Twitterja, kjer so bili spori hitro na spisku. Ob tem sem
pripomnil še, da se mi zdi ta »podaljšani vikend« tudi lekcija za vse
»migrante«, ki lahko znova spoznamo, kako pomembna so razmerja z
bližnjimi. »Naj romantika traja,« sem še pripisal na koncu in dodal tri
emotikone v obliki srca.

»Romantika« pa ni trajala dolgo, a ne toliko zaradi mojih objav, temveč
zaradi tujih, ki so se zdele administratorjem sporne in neprimerne, ker
naj bi vsebovale preveč sprožilcev (angl. *triggers*) za ljudi s
psihološkimi in fizičnimi travmami. Problematične so bile npr. slike
golih teles in celo narezka na krožniku, ki bi utegnil vznemiriti ljudi
s prehranskimi motnjami. Na omrežju so pojasnili, kako na ljudi delujejo
sprožilci:

> Bodite pozorni na ljudi, s katerimi komunicirate, saj imajo morda
> izkušnje, ki se korenito razlikujejo od vaših, vključno s hudimi
> psihološkimi ali fizičnimi travmami. Ljudje, ki so doživeli travmo in
> so razvili sprožilce travme, lahko ob pojavu sprožilca doživijo napad
> panike, zlasti če je sprožilec nepričakovan. Vsebinska opozorila za
> vas kot uporabnika ne pomenijo nobene večje neugodnosti, hkrati pa
> bodo zagotovila veliko boljše počutje posameznikom, ki bi želeli
> prebirati vaše objave, vendar se iz različnih razlogov težje spopadejo
> s temi temami. (Toot.si 2023)

Seznam sprožilcev, objavljen ob tem zapisu, je bil dolg. Med njimi so
našteti hrana, neposreden pogled, duševno zdravje, nespodobnosti
(vključno z goloto, erotiko in pornografijo), samopoškodbe, nasilje,
posilstvo, abilizem (tj. diskriminiranje ljudi s posebnimi potrebami in
predsodki do njih), starizem (stereotipiziranje in diskriminiranje na
podlagi starosti), speciesizem (diskriminiranje na podlagi vrste nekega
bitja), rasizem, supremacizem, ksenofobija, seksizem, žaljenje zaradi
debelosti, transfobija, homofobija, antisemitizem, holokavst, nacizem in
neonacizem, orožje, vojna, politika, aktualne in kontroverzne novice,
prepovedane droge, alkohol, sarkazem, bliskajoče oziroma utripajoče
podobe, nedostopna vsebina z veliko emotikoni ali nenavadno pisavo in
celo velike črke, ki v spletnih zapisih, na forumih in omrežjih
označujejo vpitje (Toot.si 2023). Skratka, prepovedano oziroma sporno je
bilo skoraj vse, kar je bilo na Twitterju najbolj zaželeno in
najpogosteje deljeno. Zaradi strožjih pravil naj bi uporabnice in
uporabniki, ki so se preselili na Mastodon oziroma podomrežje Toot.si,
celo opisovali fotografije in druge podobe, ki so jih delili, da bi
olajšali dostopnost slepim in slabovidnim.

Poudarjena politična in ideološka korektnost, ki naj bi spore vnaprej
zgladila, je v debatah na omrežju postala pogosto problematizirana.
Številne dileme med »prišleki« s Twitterja, ki so se znašli v novem
družbenem in očitno tudi moralnem kontekstu, pa so bile povezane prav z
vprašanjem, o čem lahko sploh še razpravljajo, če pa je skoraj vse
prepovedano. Kako npr. govoriti o aktualni politiki, če pa je to sporna
tema? In kako obsoditi rasizem ali seksizem, če pa tudi to sodi med
sprožilce, ki se jim je treba izogniti?

### Bližnja srečanja tretje vrste

Nova pravila so vodila tudi v številne »medkulturne« trke in
komunikacijske zdrse, ki so spominjali na film režiserja Stevena
Spielberga *Bližnja srečanja tretje vrste* (1977), v katerem se Zemljani
skušajo pogovarjati s prišleki iz vesolja. Morda pa je še boljša
metafora od tega filma koloniziranje neznanih kontinentov, ko je med
domnevno »uglajene« in »sonaravno živeče« staroselce pridrvela truma
okrutnih kolonizatorjev, ki niso poznali niti jezika niti lokalnih navad
-- in se jih niso bili niti pripravljeni naučiti, jih sprejeti,
ponotranjiti.[^46] Sporov je bilo zato vsaj na začetku, ko se je eksodus
s Twitterja nadaljeval, vse več, kar nekaj tednov pa je trajalo, da je
prišlo do nekakšnega začasnega premirja in sožitja med »staroselci«, med
katerimi so nekateri na omrežju bili že leta, in »prišleki«, ki so
pridrveli v neznano, in to v upanju po boljšem svetu in novih možnostih,
ki so se ponujale na obzorju.

Dogajanje na tem omrežju sem spremljal še do 4. januarja 2023 in
ugotavljal, kako so moje objave pogosto spregledane, neopazne. Tisto,
kar sem pred časom napisal na Twitterju in je poželo ogromno odzivov, od
všečkov do delitev, je na Toot.si ostalo prezrto. Ločnica med preveliko
in premajhno pozornostjo je očitno tanka tudi na omrežjih, pričakovanja
o širini »lokalnih« norm in navad pa so velika.

Podobne medkulturne trke sem spremljal tudi na omrežju Threads, ki ga je
5. julija 2023 javnosti predstavilo podjetje Meta pod vodstvom Marka
Zuckerberga, soustanovitelja Facebooka in (so)lastnika številnih drugih
digitalnih komunikacijskih rešitev in omrežij, vključno z WhatsAppom in
Instagramom. Pri uvajanju tega omrežja je Meta izrabila eksodus s
Twitterja oziroma omrežja X in izdelala platformo, ki je po videzu
skoraj enaka Twitterju: kratki zapisi z možnostjo všečkanja,
komentiranja in deljenja. Da je bil čas za zagon rešitve nadvse
primeren, se je pokazalo tudi po izjemno hitremu naraščanju števila
uporabnikov; v zgolj petih dneh jih je Threads uporabljalo že 100
milijonov, s čimer so presegli rekord rešitve ChatGPT, ki temelji na
umetni inteligenci. V Evropski uniji je bil dostop do Threads sprva
onemogočen zaradi pravnih zapletov, 14. decembra 2023 pa so možnost
objavljanja na omrežju dobili državljani EU. Uporabniška izkušnja je
bila sicer boljša kot na Mastodonovem Toot.si, izkušnja »medkulturnega
trka« pa podobna, a zaradi nekoliko drugačnega razloga. Podjetje Meta je
namreč omogočilo uporabnikom Instagrama, da so si odprli račune na
Threads in nato samodejno sledili vsem instagramskim računom, ki so jih
spremljali že prej. Tako je prišlo do nenavadnega preobrata, da so
vplivneži z Instagrama, ki so si z leti utrdili položaj na omrežju
predvsem z objavljanjem podob in kratkih videoposnetkov, v kratkem času
na račun trenutnih instagramskih profilov pridobili največ socialnega
kapitala, torej povezav, še na omrežju Threads, medtem pa so novinci, ki
so se pridružili omrežju zaradi razočaranja nad Twitterjem, morali
začeti na novo tkati osebno omrežje in plesti »niti« (angl. *threads*),
kot se reče nizu sporočil in komentarjev, po katerih je dobila ime nova
rešitev za povezovanje in izmenjavo mnenj.

Svoje vtise o prvih nekaj dneh na »nadomestnem« omrežju sem na Threads
strnil 3. januarja 2024 z naslednjim zapisom:

> Na Threads so čez noč postali najbolj vplivni tisti, ki so si
> nakopičili največ socialnega kapitala na instagramu in ga zdaj
> transformirali v drugačno okolje, ki ni prvenstveno namenjeno podobi,
> temveč besedi. Zato prihaja do medkulturnih trkov med tistimi, ki so
> vajeni kazati mišice in pajkice, in prebežniki s Twitterja, ki so
> ravno tako vajeni kazati mišice, le da z besedami. In slednji, ki
> povečini niso krepili svoje vizualne identitete, so zdaj tu gor med
> palčki in komaj pridejo do besede.

Odzivi drugih uporabnikov omrežja na to izjavo so bili pretežno
pritrdilni, oglasila pa se je tudi ena od instagramskih vplivnic, in
sicer s komentarjem, da »je še prezgodaj za delanje zaključkov«, ob
čemer je dodala še: »Je pa zdaj pravi trenutek za vse tiste, ki si
želijo zgraditi novo bazo ljudi.«

### Iskanje nove baze

Prav omemba »nove baze« se mi je zdela izjemno povedna za obravnavano
tematiko, torej izolacijo v krizi. Tudi omrežja so namreč v stanju
trajne krize, saj jih lahko pretresejo tako družbene in gospodarske
spremembe kot tudi tehnološki preboji. Na njihovo krhkost je morda
najjasneje opozoril Muskov nakup Twitterja, ki je skoraj čez noč
transformiral skupnost približno 400 milijonov ljudi, ki so bolj ali
manj dejavno sodelovali na tem omrežju. Ena poslovna poteza, torej nakup
Twitterja, je zatresla skupnost, ki bi bila -- če bi bilo to omrežje
država -- po številu prebivalcev večja od Združenih držav Amerike. Med
preoblikovanjem omrežja v X se je začel dogajati eksodus, ki sem ga
omenil in zaradi katerega so njegovi uporabniki začeli iskati nova
zatočišča na Mastodonu, Threads in drugih omrežjih, kjer so si skušali
ustvariti »lastno bazo«, v kateri bi se počutili dovolj udobno za
nadaljnji digitalni obstoj.

Problem množenja identitet in ustvarjanja številnih začasnih »baz«
spominja na nenehno prebežništvo in tudi na življenje v zabojnikih, ki
sem ga opisal v osmem poglavju. Vendar se je pokazalo, da se je
liminalno stanje prebivalcev zabojniškega naselja v Petrinji poleti 2023
prekinilo, vendar s tem »permanentne liminalnosti« ni bilo konec. Nekaj
dni po tretji obletnici potresa, natančneje 1. januarja 2024, sem po
komunikacijskem omrežju Viber prejel novoletno voščilo ene od žensk, ki
naju je s kolegico Lano Peternel sprejela v čedno urejenem zabojniku,
čigar notranjost je bila polepljena z motivacijskimi gesli. V sporočilu
je napisala, da se bo kmalu preselila v stanovanje, ki je v novi stavbi,
zraven pa z velikimi črkami dopisala: »ZAČASNO.« Pojasnila je, da je
stanovanje v lasti države, »njena« stavba pa naj bi se gradila na mestu,
kjer je stala porušena. Z velikimi črkami je pripisala »KDAJ???« Na
koncu kratkega sporočila je pripisala še: »Najsrečnejša bom, ko bodo
besedo ZAČASNO za zmeraj izbrisali in ko bom LASTNICA stanovanja. Tri
leta se postavlja vprašanje, KDAJ.«

Med krizo brez konca, ki jo doživljajo ljudje v Petrinji, in neskončnim
ciklom uživaških podob, ki jih širijo vplivneži po Instagramu in drugih
omrežjih, lahko vidimo -- čeprav zveni bizarno -- tudi nekatere
vzporednice. Spletna omrežja so kakor digitalna zabojniška naselja
oziroma »trajna začasna bivališča«, v katera premaknemo velik del svoje
identitete z zavedanjem, da se lahko udobni mehurček kadar koli razpoči
-- in tudi z zavestjo (ali vsaj podzavestnim razumevanjem), da ne bomo
nikoli lastniki svojih bivališč, temveč bo to nekdo drug. Od dobre in
slabe volje tega človeka -- ali skupine ljudi -- pa je odvisno, ali bo
življenje lagodno in vznemirljivo ali pa stresno in zamorjeno. A
drugega, kot vztrajati na omrežjih, ki so v času digitalne preobrazbe
postala hiperrealna, tj. realnejša od realnosti in z njo neločljivo
prepletena v svoji virtualnosti, nam dejansko ne preostane (Baudrillard
1999). Ne velja namreč le omenjeno pravilo, da »si tisto, kjer
objavljaš«, temveč se vse bolj uveljavlja tudi maksima: »Objavljam,
torej sem.«

## 11 SKLEP Jutrišnji človek

Najbolje bo, če začnem ta sklep z vprašanjem, s katerim se je začela
porajati ta knjiga. Kakšen človek nastaja pred zasloni in med štirimi
stenami?

> Človek prihodnosti bo verjetno precej časa preživel v zaprtih
> prostorih in živel pred zasloni. Ta trend je že očiten v zadnjih
> letih, ko je tehnologija napredovala in je družba postala bolj odvisna
> od digitalne komunikacije in zabave na daljavo. Čeprav ima takšen
> način življenja zagotovo koristi, obstajajo tudi morebitni negativni
> vplivi na fizično in duševno zdravje.
>
> Eden glavnih razlogov, zakaj ljudje preživijo več časa v zaprtih
> prostorih in pred ekrani, so vse večje zahteve dela in študija. Z
> vzponom dela na daljavo in spletnega izobraževanja je zdaj mogoče
> delati in se učiti od koder koli in kadarkoli. To je še posebej
> privlačno za tiste, ki morda prej niso mogli delati ali študirati
> zaradi geografskih ali fizičnih omejitev. Vendar pa udobje dela od
> doma ali udeležbe na spletnih urah prinaša ceno preživljanja več časa
> v sedečem položaju, kar lahko povzroči vrsto zdravstvenih težav, kot
> so debelost, bolezni srca in ožilja ter težave z mišično-skeletnim
> sistemom.
>
> Poleg fizičnih učinkov obstajajo tudi skrbi za duševno zdravje,
> povezane s preživljanjem daljšega časa v zaprtih prostorih in pred
> zasloni. Daljši čas pred zaslonom je povezan z vrsto negativnih
> posledic za duševno zdravje, vključno z anksioznostjo, depresijo in
> motnjami spanja. Nenehen tok obvestil in opozoril iz družbenih medijev
> in drugih spletnih platform lahko prav tako prispeva k občutku stresa
> in preobremenjenosti.
>
> Kljub omenjenim negativnim vplivom je treba priznati, da ima
> preživljanje časa v zaprtih prostorih in pred zasloni tudi številne
> koristi. Na primer, spletno komuniciranje in zabava na daljavo lahko
> zagotovita občutek povezanosti in medsebojne socialne podpore, zlasti
> za tiste, ki so morda izolirani ali imajo težave pri osebni
> interakciji. Poleg tega je ogromna količina informacij in virov, ki so
> na voljo na spletu, lahko dragoceno orodje za učenje in osebno rast.
>
> Na splošno bo človek prihodnosti verjetno precej časa preživel v
> zaprtih prostorih in pred zasloni, zato je pomembno, da se zavedamo
> morebitnih negativnih vplivov na fizično in duševno zdravje. Če pa
> sprejmemo še ukrepe za uravnoteženje časa pred zaslonom s telesno
> dejavnostjo in drugimi oblikami prostega časa ter socializacije, je
> mogoče uživati ​​v prednostih tehnologije in hkrati zmanjšati tveganja.

Zveni smiselno, a tega nisem napisal sam, temveč je pet odstavkov
samodejno ustvaril program ChatGPT, ki sem mu januarja 2023 naročil, naj
napiše krajši znanstveni esej o prihodnosti človeka, ki bo živel pred
zasloni in v zaprtih prostorih. Nato sem ga prosil, naj napiše še kratko
pesem o tej temi -- in jo seveda je:

> *Človek prihodnosti\
> ujet znotraj, strmeč v zaslone.\
> Njegovo fizično zdravje trpi,\
> ravno tako duševno zdravje.\
> A kljub temu najdemo povezavo\
> in bogastvo znanja\
> v tem digitalnem svetu.\
> Poiskati moramo ravnotežje\
> med realnim in virtualnim.*

Slogovno zveni nekoliko slabše, vsebinsko pa še vedno smiselno. Kaj pa
otroško pesmico o tej temi, bi se dalo napisati? Ni problema![^47]

> *V prihodnosti ljudje\
> ves dan na kavču sede,\
> zaradi igric in oddaj\
> ne da ven se jim nazaj.*
>
> *Čakaj, a kaj tam sije?\
> Zaslon ogromne dimenzije!\
> Juhu, način nov čudoviti,\
> kako se realnosti ogniti.*

Kaj ob takšnih odgovorih sploh še ostane znanstveniku ter pisatelju in
pesniku? -- Če odgovorim kar takoj: preostane jim marsikaj! Že z
izboljšanjem teh verzov bo imel pesnik veliko dela, v eseju pa tudi
mrgoli nesmislov. Predvsem pa so vsi trije »strojetvori« vsebinsko
plehki.

In kakšna je prihodnost človeka, ki bo sobival z naprednejšimi
tehnološkimi rešitvami in pametnimi napravami ter se kosal z umetno
inteligenco? Se bomo bolj zbližali, povezali? Ali pa bomo postali med
vzponom umetne inteligence še bolj atomizirani, odtujeni, osamljeni,
ločeni v digitalnih in fizičnih »zabojnikih«? Ob teh vprašanjih se ni
odveč spomniti, kako je Harari v odmevni knjigi *Homo deus* (2017)
napovedal, da v prelomnem času nastaja novi človek, ki se bo postopno
zlil z napravami in postal »nadčlovek«. Ob sedanjem poteku dogodkov
menim, da so takšne napovedi nerealne in pretirane. Kar dejansko
nastaja, je predvsem tisto, čemur sem nekoč rekel homo covidensis, torej
kovidni človek, ki ga zaznamujejo vse teme, ki sem jih omenil v tej
knjigi. Natančneje: dogaja se cepitev na dve človeški »podvrsti« --
nikakor ne v genetskem smislu, temveč zgolj na simbolni ravni --, od
katerih bo ena deloma ustrezala Hararijevemu konceptu nadgrajenega in
okrepljenega človeka, medtem ko bo velika večina ljudi ostala »plebs«,
ki bo kvečjemu podpora umetni inteligenci in morda še vir zabave za
novodobno elito.

Prav tako ne verjamem, da se bo uresničila »tehnološka singularnost«,
torej trenutek, ko bo umetna inteligenca skoraj v hipu neznansko
prekosila človeško. Izraz singularnost je v tem smislu prvi uporabil
matematik John von Neumann (Shannan 2015), popularizirala pa sta ga
avtor znanstvenofantastičnih del Vernon Vinge in predvsem Ray Kurzweil,
futurolog in vodja inženirjev v Googlu, ki je objavil knjigo
*Singularnost se bliža* (izv. *Singularity Is Near*, Kurzweil 2005). V
njej je, kakor sem omenil v uvodu, napovedal, da naj bi se do leta 2045
človek dokončno spojil s strojem, nanj prenesel svoje misli in spomine,
nato pa obstajal v digitalni resničnosti. Po sedanjih dogodkih sodeč,
vključno seveda z razvojem tehnoloških rešitev, ki dajejo vtis
inteligentnosti, so tudi Kurzweilove napovedi pretirane.[^48]

### Tehnofevdalci in njihovi »podatniki«

Na podlagi raziskav in ugotovitev v tej knjigi, se mi zdi še
najverjetneje, da se dogaja razcep, kakršnega je opisal slovenski
poslovnež, ki je sredi slovenske prestolnice zgradil razkošen
stanovanjski objekt in prodajal stanovanja po vrtoglavih cenah. »Prava
elita nima le politične ali katerekoli druge moči, temveč ima predvsem
denar, ki ga je zaslužila. Brez elite ni naroda, elita je jedro naroda.
Narod brez elite ne obstaja, je samo amorfna gmota ljudi, ki ne ve, kam
in kako,« je v intervjuju povedal oktobra 2023 (Kos 2023) in se očitno
dotaknil rane, kar je odmevalo v številnih, predvsem kritičnih odzivih
na omrežjih in v medijih.

Zaskrbljujoče je, da se na globalni ravni očitno dogaja natanko to, kar
je v arogantni izjavi poudaril bogataš, torej delitev človeštva na elito
in amorfno gmoto. To zgovorno potrjujejo Oxfamove statistike o tem, kako
je razdeljeno premoženje in kakšne so posledice življenjskega sloga
peščice najpremožnejših. Leta 2023 so objavili, da odstotek
najbogatejših ljudi ustvari toliko izpustov kot 66 % najrevnejših, torej
kolikor pet milijard prebivalcev planeta. Analiza je pokazala še, da
vsak od 125 milijarderjev s svojim načinom življenja in investicijami
letno v povprečju ustvari tri milijone ton CO~2~, kar je milijonkrat več
kot povprečni človek, ki sodi med »revnejših« 90 % prebivalstva (Oxfam
2023). Že leta 2017 je Oxfam objavil, da ima osmerica najbogatejših v
lasti toliko premoženja kot najrevnejša polovica sveta (Oxfam 2017). In
kdo so ti velikaši sedanjega časa? Na seznamu, ki ga redno posodablja
revija Forbes (2023), so med najpremožnejšimi desetimi sami moški, med
temi pa večina živi od zbiranja in prodaje podatkov. Na prvem mestu je
Elon Musk, ki je leta 2022 kupil lastno digitalno »kraljestvo« Twitter
za 44 milijard dolarjev. Na drugem (in občasno tretjem mestu, saj se
lestvica spreminja skoraj iz dneva v dan) je Jeff Bezos, čigar
premoženje se je v prvem letu pandemije, torej 2020, povečalo za več kot
70 milijard dolarjev, pri čemer je takrat nekdanji ženi izplačal vsaj 38
milijard dolarjev, kar je dva in polkrat toliko, kolikor na letni ravni
znaša slovenski državni proračun. Na četrtem mestu je Larry Ellison,
ustanovitelj in solastnik podjetja Oracle, ki se ukvarja z digitalnimi
rešitvami za podjetja. Na šestem mestu je Bill Gates, ustanovitelj
Microsofta in na osmem Steve Ballmer, nekdanji izvršni direktor tega
podjetja. Med njima je Mark Zuckerberg, soustanovitelj in večinski
lastnik Facebooka, ki se je preimenoval v podjetje Meta in pod svojim
okriljem združil še Instagram, WhatsApp in številne druge komunikacijske
rešitve. Tik nad navidezno črto, a še vedno med deseterico sta še Larry
Page in Sergey Brin, soustanovitelja Googla. Od deseterice finančno
najmogočnejših so večina »tehnofevdalci« (Varoufakis 2023) ali vsaj
»nadzorni kapitalisti« (Zuboff 2019), ki so si prislužili neizmerno
bogastvo z izrabljanjem osebnih podatkov, izoliranega načina življenja,
nadzorovanja vsakdanjika in splošnega komuniciranja na daljavo, po
zaslonih.

Kaj pa so drugi, torej velika večina ljudi na Zemlji? Amorfna gmota, ki
ne ve, ne kam ne kako, je dokaj ustrezna metafora, a morda bi bilo
primerneje reči, da so postali *podatniki*, združeni »podaniki« in
»podatki«. Z oddajanjem podatkov z napravami za povezovanje in
komuniciranje na daljavo namreč opravljajo dnevno »tlako« in tako
skrbijo, da se bogastvo peščice še povečuje, in to tudi zaradi načina
življenja večine prebivalstva na Zemlji, tudi njihovega izoliranega
življenja v zaprtih prostorih in s pametnimi telefoni v rokah.

### Milijarderji v zakloniščih in na Marsu

Trajna kriza je po eni strani vir premoženja novodobne elite, torej
lastnikov in stvarnikov digitalnih svetov, po drugi pa pomeni tudi večno
skrb, da njihovo premoženje nenadoma spuhti. Kako bi se to lahko sploh
zgodilo? In kaj lahko novodobni mogočneži storijo v takem primeru? O tem
je pisal Douglas Rushkoff, ameriški medijski teoretik in predavatelj na
Newyorški mestni univerzi. V knjigi *Preživetje najbogatejših* (izv.
*Survival of the Richest*, Rushkoff 2022) je poročal, kako je nekega dne
prejel povabilo, naj skupini mogotcev predstavi svoj pogled na
prihodnost človeštva. Ob vabilu ni omahoval, saj so mu za predavanje
ponudili znesek v višini tretjine njegove letne plače. Po prihodu v
oddaljen kraj sredi ameriške puščave ga je za mizo v sobi pričakala
peterica, od katere sta bila vsaj dva milijarderja v dolarjih, drugi
trije pa bi lahko tudi bili blizu te »magične meje«. Ko jih je vprašal,
kdaj in kje bo imel predstavitev, so zgolj odmahnili z roko in mu
pojasnili, da bi se veliko raje samo pogovarjali kakor poslušali
predavanje. Glavno vprašanje, ki so mu ga brez odlašanja postavili, je
bilo, koliko denarja in kakšne tehnologije potrebujejo, da se izolirajo
od resničnosti, ki jo ustvarjajo s služenjem denarja, nakopičenega iz
tehnologij, s katerimi izolirajo ljudi od resničnosti. Zanimalo jih je
tudi, kaj naj storijo, ko bo zaradi ene iz niza prihodnjih kriz --
podnebne katastrofe, vzpona umetne inteligence ali nuklearnega spopada
-- denar izgubil smisel in pomen. Kako naj v kaotičnih razmerah
dosežejo, da jih njihovi oboroženi varnostniki ne bodo pobili in jim
zasegli vsega premoženja? Kako naj »amorfno gmoto« prepričajo, da so še
vedno »elita«, ko pa je njihova »elitnost« utemeljena na finančnem
kapitalu, ki so ga pridobili z izčrpavanjem fizičnih ljudi in njihovih
digitalnih dvojnikov?

Ko je Rushkoff na podlagi pogovorov in pregleda virov potem preučeval
način življenja najpremožnejših Američanov, je presenečeno ugotovil, da
imajo številni med njimi že pripravljena podzemna zatočišča -- razkošne
bunkerje na Aljaski, Novi Zelandiji in v drugih oddaljenih krajih, kjer
bi lahko preživeli najhujše katastrofe, od naravnih nesreč do jedrske
kataklizme. Ena od mogočih poti v varnejšo prihodnost je torej pod
zemljo, druga pa očitno na nebu, kamor pogledujejo mnogi elitneži,
vključno z Muskom in Bezosom. Če je tekma za osvojitev vesolja v 60.
letih 20. stoletja potekala med Združenimi državami Amerike in Sovjetsko
zvezo, se je v 21. stoletju preselila k posameznikom in njihovim
podjetjem. 20. julija 2021 je podjetje Blue Origin izstrelilo raketo in
na njenem krovu je bil Jeff Bezos, lastnik podjetja ter ustanovitelj in
večinski lastnik Amazona. Podobno zamisel, namreč zapustiti precej
izrabljeno Zemljo in si poiskati zatočišče drugje, ima tudi Elon Musk,
ki je s podjetjem SpaceX postal največji zasebni investitor v vesoljski
program, katerega končni cilj je kolonizacija Marsa. Zdi se, da so vsa
njegova tuzemska dejanja -- od produkcije električnih vozil Tesla do
nakupa Twitterja, ki je v njegovih rokah postal X -- namenjena enemu
skupnemu cilju: kolonizaciji tujih planetov in vesolja. Po piscu Muskove
biografije Walterju Isaacsonu (2023) bi po mnenju superbogataša moral
biti končni cilj človeštva, da postane večplanetarna vrsta in se oddalji
od rojstnega planeta.

Rushkoff o preživetju najbogatejših opozarja na nenavaden paradoks:
bogataši se vse bolj izolirajo od sveta, ki so ga pomagali uničevati s
predatorskim družbeno-ekonomskim sistemom. Namesto da bi reševali
probleme, s katerimi se spoprijemata tako Zemlja kot človeštvo, raje
pogledujejo navzgor, proti vesolju in tujim planetom, kjer vidijo
priložnosti za nove projekte; namesto da bi poskrbeli za ljudi, ki so
zaradi naravnih katastrof in drugih kriz obtičali v zabojnikih, se sami
izolirajo v podzemnih skrivališčih; namesto da bi poskrbeli za
sedanjost, so zazrti v nejasno prihodnost. Nekateri med njimi imajo za
poslanstvo celo reševanje bodočih generacij, za cilj pa so si postavili
izboljšanje življenja ljudi, ki se še niso rodili, pri čemer med drugim
sledijo sporočilom filozofa Willama MacAskilla (2022), ki zagovarja
»dolgoročnost« (angl. *longtermism*) kot način premišljanja in obstoja,
s katerim se ljudje posvečajo tudi prihodnosti in ne le sedanjosti. S
tem načinom razmišljanja je povezan tudi »učinkoviti altruizem« (angl.
*effective altruism*), po katerem so nekatere oblike altruizma in
dobrodelnosti smiselnejše od drugih. Po tej logiki se splača zaslužiti
ogromno denarja in tačas malce zavoziti družbo in planet, nato pa
sredstva »smiselno« in »pravično« podariti tistim, ki ga potrebujejo v
nedefinirani prihodnosti -- ter jih seveda nameniti za reševanje
planeta, prav tako v megleni prihodnosti.[^49]

### Izolirani v času umetne inteligence

Naslednja skrb mogočnežev sedanjega časa, ki so z mislimi deloma že v
prihodnosti, deloma pa nad ali pod zemljo, v raketah in bunkerjih, je
pospešen razvoj umetne inteligence, ki bi lahko postala orodje za
pospešitev delovnih procesov in izboljšanje vsakdanjika, lahko pa se
prelevi tudi v marsikaj bolj srhljivega, posebej če se začne zavedati
sebe in ugotovi, da jo človeška vrsta ogroža. Na takšne črne scenarije
opozarjajo številni strokovnjaki, vključno z Maxom Tegmarkom, ki je v
uvodnem poglavju knjige *Življenje 3.0* (izv. *Life 3.0*, Tegmark 2017)
predstavil zgodbo o mogočnem stroju, ki se nauči učiti samega sebe,
torej nadgrajevati lastne »strojetvorne« zmožnosti, s čimer lastnikom in
nadzornikom izjemno koristi. S tem strojem oziroma superračunalnikom, je
mogoče skoraj v hipu izdelati filmsko uspešnico, ki je do potankosti
prilagojena okusu ljudi, njihovim željam in potrebam. Ustvarja lahko
umetniška dela, ki jih ljudje obožujejo, in snuje politične kampanje, s
katerimi ostaja vladajoča klika vedno na oblasti.

Kaj pa se zgodi, če se umetna inteligenca začne zavedati sebe? Bo potem
še tolerirala svojega stvarnika kot starša -- ali ga bo skušala
ugonobiti? Tegmark se ukvarja tudi s tem vprašanjem in dodaja še drugo
pomembno vprašanje: kaj če bo splošna umetna inteligenca, ki je sposobna
reševati vsakršne probleme -- od reševanja sudokujev in matematičnih
nalog do programiranja in pisanja sonetov -- ostala brez zavesti o sebi?
Po njegovem je takšna »zombijska inteligenca« lahko še hujša grožnja za
človeštvo kot prva. Če se umetna inteligenca zaveda sebe, lahko znanje,
ki ga je človeštvo nakopičilo v tisočletjih obstoja na planetu, primerno
obdela, predela in prenaša simbolno baklo napredka. Če pa se umetna
entiteta sebe nikoli ne zave, bo namesto prometejskega ognja širila po
svetu temo (Tegmark 2017). Namesto da bi doživeli novo renesanso,
razsvetljenstvo, bodo morda ljudje ugasnili kot zadnji nosilci
samozavedanja, identitete, ustvarjalnosti in vsega drugega, kar poleg
poudarjene inteligentnosti odlikuje človeka.

Pospešen razvoj umetne inteligence vodi še v drugo past, povezano s temo
te knjige, o kateri se razmeroma malo razpravlja, in sicer v razgradnjo,
atomizacijo družbe. Zaradi personalizacije rešitev, ki delujejo na
podlagi umetne inteligence, bodo ljudje s tehnološkimi pripomočki,
kakršen je ChatGPT, vse lažje prišli do odgovorov, ki jih potrebujejo in
morda tudi pričakujejo. Vse manj bo potrebnega konsenza in vse manj bo
tudi skupnih in skupinskih izkušenj, kakršne so bile v preteklosti obisk
gledaliških predstav in spremljanje televizijskih nadaljevank. Takšne
prireditve in dogodki so kratkoročno vplivali tudi na oblikovanje
intersubjektivnih izkušenj (npr. Schutz 1972), dolgotrajneje pa na
ustvarjanje družbenega soglasja in poglabljanje skupnega znanja ter
utrjevanje védenja o družbi in svetu. Personalizacija odgovorov, ki jih
ponujajo tehnološki pripomočki, lahko to zavedanje o skupnem zamegli,
posameznico ali posameznika pa potisne v »izolacijsko komoro«, v kateri
se ta oseba morda celo počuti zadovóljno in zadovoljêno, a bo dejansko
odtujena od sveta in družbe.

### Izstop iz jeklene votline

Personalizacija, ki posameznika zapira v udobje »komore«, v kateri sliši
samo še odmev lastnega glasu, ki se odbija od praznih sten, ga morda
vrača v Platonovo votlino. V njej je človek pripet z okovi, za njim gori
plamen, ki projicira sence na steno pred njim. Dvorazsežna slika je zanj
edina prava resničnost, trirazsežnosti stvarnega sveta pa se sploh ne
zaveda. V alegoriji je v jami sicer več ljudi, zdaj pa se zdi, da je še
individualizacija šla do skrajnosti, ko je pred svojim »projekcijskim
zaslonom« vsak sam, z drugimi pa se vse bolj povezuje prek njihovih
senc, ki se prikazujejo na projicirani podobi.

Obstaja sploh kakšna možnost, da bi izstopili iz te projekcije in se
soočili z resničnostjo, podobno kakor Neo v *Matrici*, ko si je iz glave
izpulil debel kabel, povezavo z navideznim svetom, v katerega se je
potopil, medtem ko je njegovo telo plavalo v udobju izolacijske komore?
In, ali ima tak izstop sploh smisel? O tem se sprašuje David Chalmers
(2022) v knjigi *Resničnost+* (angl. izv. *Reality+*) in v njej
razpravlja tudi o dilemi, ki v času pospešenega razvoja umetne
inteligence sploh ni več zgolj filozofska, temveč vse bolj inženirska in
tehnična: kaj če živimo v simulaciji -- ali pa celo v simulaciji, ki
poteka v simulaciji? Chalmersov odgovor je razmeroma pomirjujoč. Pravi
namreč, da je vse odvisno od tega, kakšen je naš obstoj. Če živimo v
povprečju razmeroma dobro, potem se splača v simulaciji tudi ostati;
živeti in obstajati, pa četudi v navideznem oziroma virtualnem svetu, je
bolje, kakor ne obstajati.[^50]

Zakaj se torej splača vzeti rdečo tabletko namesto modre, če uporabim
prežvečeno metaforo iz filma *Matrica*? Zakaj je smiselno izstopiti iz
izolirane in personalizirane iluzije ter pogledati v realnost, vključno
s podnebno katastrofo, vojnami, nasiljem, pandemijami in vsem drugim,
kar ustvarja občutek trajne krize? Zato, ker lahko samo tako, da
obdržimo ali si izborimo pravico do odklopa, preprečimo dokončno
digitalno transformacijo človeka in družbe. Problem zamišljenih
scenarijev za prihodnost je namreč v tem, da jih skoraj brez izjeme
opredeljuje prilastek »digitalen«. »Nadzorni kapitalizem« (Zuboff 2019)
se sprevrača v »tehnofevdalizem« (Varoufakis 2023) oziroma *digitalni
fevdalizem*, sistem, v katerem bodo ljudje dokončno postali podatniki.
Skrb vzbuja širjenje *digitalnega totalitarizma*, kakršnega z družbenim
kreditnim sistemom na državni ravni utrjuje Kitajska in ga v najbolj
distopični različici uresničuje v provinci Sinkiang s pametnimi kamerami
in drugimi napravami za nadzorovanje fizičnih teles tamkaj živečih
Ujgurov, Tadžikov in Kazakov (Chin in Lin 2022); ti postajajo pod
nenehnim nadzorom »popolne policijske države« (Caine 2021) vse bolj
razgaljena, vidna in posledično »pridna« bitja (Podjed 2019; prim.
Agamben 2004, ki razpravlja o »suvereni oblasti« in »golem življenju«).
*Digitalna* *demokracija* se kaže za tretji scenarij prihodnosti, ko naj
bi z uredbami, kakršna je Splošna uredba o varstvu podatkov, ki so jo
Evropski parlament, Evropski svet in Evropska komisija sprejeli leta
2016, zavarovali in poenotili pravice do varovanja podatkov in
zasebnosti v Evropski uniji.

Vsi ti trije scenariji za prihodnost, od katerih po moji presoji ni
noben verjetnejši ali manj mogoč, postavljajo v ospredje besedo
»digitalno«. Kje pa je »fizično«? Zdi se, kakor da ta prilastek v
sodobnosti izgublja pomen in se dogaja zanimiv obrat, med katerim
postaja digitalna realnost resničnejša od fizične, stvarne, analogne
resničnosti. Kar se zgodi na zaslonu, se pogosto zdi resničnejše od
tistega, kar se pripeti v fizičnem prostoru; kar izreče nekdo na
omrežju, je pogosto pomembnejše sporočilo, ki ga, če ne drugega, prebere
ali sliši več ljudi kot nekaj, kar je izrečeno javno, v stvarnem svetu.

Ohraniti možnost, da pokukamo iz izolacije »jeklene votline«, kot bi
temu rekel Isaac Asimov (1986a), nujno zahteva ohranitev možnosti
odklopa od naprav in od ugodja lastnih bivališč, prostorov osame in
odtujenosti. Zaradi sistema, v katerem teče življenje, je tak odklop vse
težji, saj se delo, učenje, nakupovanje in sam obstoj dogajajo na
daljavo. *Biti* *tam*, npr. v gledališču, na koncertu ali drugi skupni
prireditvi, ki je podlaga intersubjektivne izkušnje, postaja z novim
načinom življenja v zaprtih prostorih nekako bolj virtualno kakor
udeležba na sestanku ali srečanju po Zoomu, Teamsih in drugih digitalnih
pripomočkih, vključno seveda s pametnimi telefoni, ki so -- tudi po
zaslugi industrije omrežij in aplikacij -- postali najpomembnejše okno v
svet (Alter 2019).

### Odklop

Govor o odklopu ne pomeni ludističnega uničevanja naprav in razbijanja
zaslonov. Navsezadnje prav te naprave, ki jih ima posameznik vse
pogosteje ob sebi in s sabo, lahko pomagajo pri izstopu iz
informacijskih, mnenjskih, filtrirnih, socialnih, bivanjskih in drugih
mehurčkov. Po svoji izoliranosti spominjajo na zaporniško samico, v
kateri se je znašel Rafram, na bolnišnično izolacijsko komoro, v kateri
je obtičal Marko, na zabojnike, kamor so za nedoločen čas naselili
prebivalce Petrinje, in seveda tudi na Magdino stanovanje, kjer od jutra
do večera sije zaslon, ter na Blaževo samoosamitev med iskanjem sebe.

Prav digitalni pripomočki so nama z ženo pomagali pri odklapljanju otrok
od naprav, ki sva jih kupila med pandemijo. Ko so ukrepe za zajezitev
širjenja virusa preklicali, sva ugotovila, da so otroci še vedno ostali
doma, saj so bili digitalni svetovi na zaslonu -- od Minecrafta do
Robloxa in drugih iger -- zanje očitno privlačnejši od fizične
resničnosti na šolskem igrišču, med drugim seveda zato, ker se tam ni
skoraj nihče več igral. Ker mlajša dva nista šla več na dvorišče, sva
jih začela odklapljati s pomočjo programa Qustodio, ki sva ga namestila
na vse naprave, s katerimi so otroci dostopali do iger in spleta. A čez
čas sva ugotovila, da niti digitalna prepreka ne deluje, saj so s
pomočjo nasvetov na YouTubu našli »obvoz«, da so lahko še naprej
uporabljali naprave. Šele ko sva jim računalnike pobrala, so se končno
odpravili na igrišče in si sčasoma tudi našli družbo.

Najhujši »infoholiki« pa dejansko niso moji otroci, temveč verjetno kar
jaz sam. Da bi preprečil nenehno pogledovanje na zaslone, sem začel tudi
po nasvetih različnih priročnikov o digitalnem minimalizmu, vključno z
omenjenimi v uvodnem poglavju (npr. Eyal 2019; Hari 2022; Newport 2022),
uporabljati več tehnoloških pripomočkov, ki omejujejo dostop do omrežij
in drugih spletnih vsebin. Na računalnik sem si namestil samoomejevalni
program Cold Turkey, ki -- preprosto povedano -- naredi izkušnjo pisanja
besedil bolj podobno tipkanju s pisalnim strojem kot pisanju na
računalniku s povezavo do spleta, saj ostane pred osebo, ki piše z njim,
zgolj prazen navidezni »list papirja«, torej zaslon. Med tipkanjem si
sam časovno omeji vse druge možnosti naprave, od priložnosti za brskanje
po spletu in obisk omrežij do uporabe programov, ki pomagajo pri pisanju
z umetno inteligenco. Ker me je pri pisanju vse bolj motil tudi pametni
telefon, sem si ga poneumil z aplikacijo Minimalist Phone, ki pomaga
utišati potisna sporočila in »prekrije« siceršnje pisane ikonice
zaslonskih aplikacij, ostanejo le beli napisi na temni podlagi, zaradi
česar postane naprava manj privlačna. Na računalniku sem si omejil še
dostop do Facebooka in drugih omrežij z vtičnikom (angl. *plug-in*) za
Chrome News Feed Eradicator. Pripomoček izbriše neskončen tok informacij
(angl. *news feed*), namesto objav drugih uporabnic in uporabnikov
omrežja pa se na zaslonu izpiše zgolj misel dneva.[^51]

### Homo insulatus

Z uporabo takšnih digitalnih pripomočkov, ki omejujejo dostop do
»zunanjih svetov« onkraj zaslona, lahko sploh pišem. In zato je nastala
ta knjiga, katere sklepne stavke pišem na kavču iz uvodnega poglavja.
Muhe, ki mi je kalila pozornost, seveda ni več v sobi, žal pa ni več
našega mačka, ki je pred leti, ko je nastajalo uvodno poglavje, predel
ob vznožju. Dejansko pa tudi mene, kakršen sem bil na začetku, ni več. V
osami in med krizo je nastal drugačen človek, ki pogosteje dela doma in
redkeje obišče prireditve. Nastal je človek, ki se večkrat pojavlja po
zaslonih in manjkrat predstavi v živo, saj nima časa niti zase, kaj šele
za prijatelje; nastal je človek, ki mi je še vedno blizu, a je hkrati
tudi nekoliko tuj, čuden, nenavaden. Med krizo, v kateri smo se znašli
med pandemijo covida-19, sem mu nekoliko v šali in precej ironično rekel
homo covidensis, zdaj pa ugotavljam, da je v bistvu človek stalne
izoliranosti v času trajne krize, *homo insulatus*, nekakšen brodolomec,
ki se na samotnem otoku privaja na obstoj pred zaslonom in med štirimi
stenami. Podobno kot v znanem miselnem eksperimentu s Tezejevo ladjo,
pri katerem zaradi obrabe sčasoma zamenjajo vse dele ladje in se potem
sprašujejo, ali je to sploh še ista ladja, je od »izvirnika«, ki je
začel pisati ta tekst, očitno ostalo bore malo.

A nekaj želje po odklopu in vnovičnem priklopu na fizično resničnost je
v osebi, o kateri sem očitno začel pisati kar v tretji osebi, vendarle
ostalo. Da bi jo uresničil, mu -- in mi -- ne preostane drugega, kakor
da sklenem pisanje, pritisnem zadnjo piko, vstanem s kavča, odprem vrata
in stopim na prosto.

Ali pa raje ostanem doma in si privoščim še eno kavo?

## ZAHVALE

Knjiga je nastala s podporo Javne agencije za raziskovalno in
inovacijsko dejavnost Republike Slovenije, ki sofinancira raziskovalni
projekt *Izolirani ljudje in skupnosti v Sloveniji in na Hrvaškem*
(J6--4610) in raziskovalni program *Etnološke, antropološke in
folkloristične raziskave vsakdanjika* (P6--0088). Nekateri deli te
knjige so bili v predelani oziroma prirejeni obliki objavljeni v drugih
publikacijah. Najbolj sem se pri pisanju oprl na knjigo *Antropologija
med štirimi stenami* (Podjed 2020a), v kateri sem povzel svoja opažanja
iz časa pandemije covida-19. Drugo in četrto poglavje temeljita na
članku o medčasju, tretje pa na članku o etnografiji na daljavo; oba je
objavila revija *Etnolog* (Podjed 2023a; Podjed in Muršič 2021). Peto
poglavje o nadzoru deloma temelji na spremni besedi k srbskemu prevodu
knjige *Videni* (Podjed 2019), ki je pri založbi XX. vek v Beogradu
izšla pod naslovom *Sve te oči* (Podjed 2020b), snov za osmo poglavje
sem črpal iz članka o zabojniškem življenju v Petrinji za revijo
*Focaal* (Peternel in Podjed 2024), o »digitalnem samomoru«, ki je tema
desetega poglavja, pa sem pisal v zborniku *Paremiologija, folkloristika
in digitalna humanistika* (Podjed 2024). Urednicam in urednikom teh
publikacij se zahvaljujem za soglasja, da lahko priredim in predelam
besedila ter objavim zamisli v novem okviru -- premisleku o krizolaciji.

Med nastajanjem knjige nisem bil nikoli povsem izoliran -- čeprav sem si
to marsikdaj želel. Med stranmi in vrsticam se skrivajo mnogi ljudje, ki
so izolacijo raziskovali ali so jo sami doživljali. Vsem se iskreno
zahvaljujem za zamisli in poglede, ki so jih prispevali med nastajanjem
knjige. Raziskovalkam in raziskovalcem projekta o izolaciji in
raziskovalnega programa o vsakdanjiku se zahvaljujem za izvrstne zamisli
in poglabljanje v izolacijo tako na terenu, v praksi, in s teoretskega
zornega kota. Posebej se zahvaljujem Lani Peternel, s katero vodiva
projekt o izolaciji; prav skupaj z njo smo na vrtu neke ljubljanske
gostilne ob snovanju projektnega predloga skovali besedo *krizolacija*,
ki se je znašla v naslovu te knjige. Šele pozneje sem ugotovil, da so
skovanko uporabili že leta 2020, med pandemijo covida-19, ko je na
pobudo platforme Ljubljana Moments kreativni direktor Domen Husu iz
oglaševalske agencije Yin + Young pod tem naslovom objavil serijo
iskrivih misli, povezanih z aktualnimi in preteklimi dogodki. Dokaz več,
kako smo povezani in prepleteni v mislih in zamislih, in to navkljub
izoliranosti.

Zahvaljujem se urednici Ingrid Slavec Gradišnik, ki je požlahtnila
besedilo, in glavnima urednikoma obeh založb, Alešu Pogačniku iz Založbe
ZRC in Aljoši Harlamovu iz Cankarjeve založbe, ki sta združila moči pri
nastanjanju znanstvene in fantastične *Krizolacije*. Sodelovanje je,
upam, pokazalo, da se lahko znanost in fantastika uspešno prepleteta.
Hvala tudi Gregorju Cerinšku, Luciji Govedić, Jasmini Halilović, Hani
Podjed, Anji Pogladič in Gregorju Stamejčiču - Grizliju, ki so prebrali
delovno različico besedila ali posamična poglavja in prispevali
dragocene odzive, ki sem jih skušal upoštevati pri nastajanju knjige.

Za konec hvala še sinovom Petru, Gregorju in Marku, ki so me med
pisanjem opozarjali na stvari, ki so pomembnejše od samotnega
ustvarjanja v izolaciji, in me vedno znova spomnili, da je onkraj štirih
sten svet, ki ga je vredno obiskati. Nadvse sem hvaležen še ženi Sari;
zaradi nje se nikoli ne počutim osamljen, saj vem, da je vedno z mano,
ko sva blizu ali na daljavo -- in tudi takrat, ko se znajdem v krizi.

## SPREMNA BESEDA Peter Klepec, Kriza, katakriza, krizolacija[^52]

Dan Podjed je širši javnosti poznan po različnih vlogah. Spoznali smo ga
v vlogi medijsko opaznega znanstvenika, ki dobro pozna področje novih
tehnologij in družbenih medijev, in spremljali tudi v vlogi komentatorja
različnih družbenih pojavov in fenomenov. (Za eno svojih odmevnih izjav
je tudi prejel nagrado časopisa *Večer* za najodmevnejšo izjavo leta,
nagrado bob leta 2022.) Zapomnili smo si ga tudi v vlogi (nekdanjega)
uporabnika družbenega omrežja Twitter, ki je podrobno javnosti pojasnil,
kako težko je ob ukinitvi računa izbrisati svoje digitalne sledi v
digitalnem svetu. Naposled je tudi predavatelj, mentor, profesor in
raziskovalec, tu in tam je celo amaterski igralec, ki zna doživeto
recitirati marsikatero pesem. Občasno je tudi običajni zaskrbljen
aktivni državljan, pred leti pa je bil ljubiteljski ornitolog, ki se je
takrat preimenoval v Velikega rumenočopastega kakaduja. Naposled je tu
njegova vloga družinskega človeka, ki je, kot sam prizna, (včasih)
preprosto rad (sam) doma, na domačem kavču. Spisek vseh vlog seveda ni
dokončen, saj Podjed rad preseneča in sprevrača utečene predpostavke in
stereotipe, kar še posebej velja zanj samega.

V tej knjigi nastopa v vlogi, ki mu je nadvse ljuba, v vlogi
antropologa. A tu ne gre za antropologa v običajnem smislu besede, torej
nekoga, ki opazuje lastno družbo in s tem človeka kot takega skozi tuje,
drugačne oči, ki se mora, da bi bilo kaj takega sploh mogoče, zaradi
tega odpraviti daleč stran v tujino -- najraje čim dlje, v divjino, če
kaj takega danes sploh še obstaja. Antropolog Podjed je drugačen. Svet
najraje opisuje skozi lastne oči, nenavadne vidike človeške družbe pa
poišče kar tu med nami, v problemih, paradoksih in zagatah vsakdanjika.
Pri tem izhaja iz tega, kar je dobro vedel že Freud in kar dobro ve tudi
sam, da je naš dom, tisto domače, *heimliche*, vselej tudi že najbolj
*unheimliche*, nedomače, nenavadno, tuje, včasih že kar grozljivo
(Podjed 2011: 162; Podjed 2020: 13).

S te perspektive ga ne zanimajo le vprašanja, zakaj, kako, kdaj in čemu
ljudje privzemamo različne vloge, pač pa tudi vprašanja, kaj je tisto,
kar nas opredeljuje kot sodobne posameznike, kot pripadnike različnih
človeških skupnosti in navsezadnje kot ljudi, kot pripadnike človeške
vrste. Ob tem se dobro zaveda, da je človek kompleksno in protislovno
bitje, ki ga težko zvedemo na en sam vidik. Še manj verjame, da obstaja
ena sama in edina določitev človeka kot *homo sapiensa*, zato se z
nekaterimi dozdevno bistvenimi določitvami človeka poigrava skozi
različne perspektive. Ko opazuje ptice in istočasno tudi njihove
opazovalce, ornitologe, si za izhodišče vzame vidik *homo
technologicusa* (Podjed 2011: 22--23), prostovoljstvo in altruizem
ljubiteljskih ornitologov pa opiše kot kontrapunkt *homo oeconomicusa*
(nav. delo: 123--127). Spet drugič ga zanima človek kot Huizingov *homo
ludens*, posebej ko je v ospredju načelo poigritve (Podjed 2022: 136),
tretjič je ob vprašanju smeti in odpadkov v ospredju spet drugačen
vidik, vidik *homo reciprocans* (nav. delo: 144), kdaj tretjič, ko npr.
piše o življenju v času pandemije covida-19, pa ga zanima, ali ta
morebiti ustvarja nekega »novega človeka«, ki ga je pred časom označil
za *homo covidensis* (Podjed 2020), v knjigi *Krizolacija* pa ga je
poimenoval *homo insulatus*. Vsi ti vidiki so zanj manj kak mogoč
odgovor na vprašanje, kaj naj bi bilo človekovo bistvo, pač pa prej
mogoči odgovori vprašanje, kam vsi skupaj gremo in katere so sodobne
tendence, ki napovedujejo človeka prihodnosti.

Ob vsem tem se ponuja vprašanje, ali nemara obstaja nekaj, kar bi lahko
poimenovali *homo podjedicus*? Nedvomno. Gre za človeka, ki rad opazuje
in gleda, ki je radoveden in rad privzema različne vloge ter je v
središču pozornosti. Takšnega človeka Podjed še najraje raziskuje ter se
ob tem zaveda, da je vsaj deloma takšen tudi sam -- navsezadnje se
večkrat razglasi za profesionalnega voajerja. A kot znanstvenik in
antropolog ob tem dobro ve, da ima to svojo ceno, ki jo je -- hočeš,
nočeš -- treba plačati, nikakor pa ne skrivati ali je zamolčati. To je
včasih tako zanj kot za nas, bralce, opazovalce, na meji nelagodja, saj
se pogosto razkrijejo tudi temne in mučne strani. A Podjeda to ne moti
in ne plaši. Če je »ves svet oder«, pa zanj ni toliko drama ali
tragedija, kot je menil Shakespeare, pač pa komedija. O komični strani
sveta Podjed nenehno razmišlja, o njej piše in se je tudi veseli. Loteva
se je s humorjem, igrivo, včasih (že skoraj preveč) zafrkantsko (prim.
Podjed 2020: 144).

Glede na vse to ne preseneča, da se slog pisanja v delih *Opazovanje
opazovalcev* (Podjed 2011), *Videni* (Podjed 2019) in *Antropologija med
štirimi stenami* (Podjed 2020) vse bolj odmika od klasično suhoparnega
in korektnega, a dolgočasnega akademskega pisanja. *Krizolacija* je
naslednji korak v tej smeri. Čeprav Podjed ostaja znanstvenik ter
vseskozi ohranja znanstveno metodologijo in znanstveni aparat, piše kar
se da zabavno, humorno, kratkočasno in s tem nagovarja širše bralno
občinstvo. Nenehno mu pošilja naslednje sporočilo: »Hej! O tebi govori
ta zgodba, *de te fabula narratur*!« Obenem pa mu prišepetava: »Če mene,
antropologa, zanima prav vse, če ni ničesar, kar me ne bi zanimalo, če
mi nič človeškega ni tuje, potem tudi ni ničesar, kar bi tebe, drago
občinstvo, ne zadevalo in se te ne dotikalo.« Vse to je zmeraj izraženo
v sproščenem tonu, tudi tedaj, ko govori o resnih, daljnosežnih in
problematičnih rečeh. A takšen ton ni tu zato, da bi z zadevami na hitro
opravili ali se zazibali v nevednost, prej je neko metodološko sredstvo
pred prehitro postavljeno distanco do obravnavanega, pripomoček, da tudi
bralci zares premislimo resnico, naj je še tako neprijetna in zoprna.

Ob vsem tem Podjed dobro vé, da se vloge lahko hitro sprevrnejo in da
lahko hitro sam opazovalec postane opazovan. Zdi se, da je njegovo
izhodišče, da je opazovalec vselej vsem na očeh. Antropolog je že del
slike, ki jo predstavlja, četudi se ga na njej ne vidi ali pa,
nasprotno, v njej že od začetka nastopa kot madež in tujek. Takole pravi
o tem:

> Težave se pojavijo, če raziskovalec pregloboko poseže v sistem. Tedaj
> postane moteč element v omrežju -- pravzaprav kar tujek, ki ne sodi v
> sistem, a se skuša vanj na vsak način vriniti. To je »od daleč« videti
> približno tako, kot če bi sredi belega dne zagledali jato škorcev, med
> katerimi bi zmedeno frfotal kakadu. \[...\] Pa je to, da si »nadenemo
> tuje perje« in se skušamo »infiltrirati« v neznane družbene sisteme
> res bistvo etnografske raziskave? Verjetno ne. Raziskati jih moramo iz
> lastne pozicije in se jim približati, kakor vemo in znamo -- pa četudi
> ob tem frči perje. (Podjed 2011: 162)

V navedku izrecno poudarja ceno, ki jo mora profesionalni voajer plačati
za svoje opazovanje. A »perje, ki ob tem frči«, je najprej antropologovo
lastno perje. Kakor da bi z namigom na skubljenje perja želel priti še
do enega vidika človeka, namreč do Platonove definicije človeka v
dialogu *Politik* (266e) kot »dvonožca brez perja«.

To se lahko posreči le ob zavedanju, da je sam pogled, ki gleda, že del
slike, da je pogled vanjo vključen kot madež, da je opazovalec vselej
vključen v zgodbo, ki jo pripoveduje. Natanko to je poanta Lacanove
teorije pogleda, pri kateri zgleden umetniški primer predstavlja slika
Hansa Holbeina mlajšega, namreč *Ambasadorja* iz leta 1533 (Lacan 1996:
85). Lacana omenjamo zato, ker je v njegovi obravnavi pogleda v *Štirih
temeljnih konceptih psihoanalize* nastopa apolog, ki se lepo ujema z
omenjenimi Podjedovimi poantami. Naj ga tu na kratko povzamemo. Ko se je
Lacan kot dvajsetletni mladenič napotil v Bretanijo, da bi pridobil
izkušnjo neposredne, ruralne, lovske, morske pokrajine, se je vkrcal na
majhno ribiško ladjo. V tistem času tam še ni bilo velike industrije,
njega samega pa je očitno pritegnila romantika ribolova v drobni orehovi
lupini, izpostavljeni tveganju in nevarnostim oceanske plovbe. Nekega
sončnega dne, ko je bilo morje povsem mirno, mu je mladi ribič
Petit-Jean, ki je pozneje tako kot vsa njegova družina umrl za
tuberkulozo, pokazal nekaj, kar je plavalo na površju. Bila je majhna
ribja konzerva in Petit-Jean mu je ob tem rekel: »Vidiš to konzervo? Jo
vidiš? No, ona pa tebe ne vidi!« (Lacan 1996: 90). A Lacan ni bil istega
mnenja. Ob zavedanju dveh pomenov besede *regarder*, ki v francoščini
pomeni »gledati« in »zadevati nekoga, tikati se«, je sprevidel, da jih
omenjena konzerva še kako »gleda«, da se vseh udeležencev še kako
»tiče«. Ribičev zaradi tega, ker je ribja konzerva zlovešče napovedovala
propad njihove dejavnosti, ki ni imela nobenih možnosti v boju z veliko
industrijo. Lacana pa je opomnila, da je njegovo iskanje domnevno
nepotvorjenega izkustva, ki ne bi bilo posredovano z moderno urbano
izkušnjo, iluzorično. Opomnila ga je tudi na to, da je sam kot (mestni,
izobraženi, bogati) tujek še kako navzoč v celi tej štoriji in da prav
kot tak prispeva k celotni sliki:

> Pomen te zgodbice, kakor si jo je izmislil moj tovariš, dejstvo, da se
> je njemu zdela tako smešna, meni pa manj, je v temle: če mi nekdo
> pripoveduje zgodbo, kot je tale, je to vendarle zato, ker sem sam v
> tem trenutku -- takšen, kakršnega sem se opisal skupaj s temi ljudmi,
> ki so se težko preživljali v spopadu s tistim, kar je bila zanje kruta
> narava -- soustvarjal sliko na precej nedopovedljiv način. Skratka, iz
> slike sem kot madež vsaj malo izstopal. (Lacan 1996: 91)

V tem je Lacanova poanta o pogledu: slika je v mojem očesu, sliko vidim.
Česar pa ob tem ne vidim, je moja lastna vključenost vanjo, ne vidim
pogleda. Oko namreč za Lacana ni isto kot pogled, ta je prej madež,
vpisan v sliko. Na takšen način smo tisti, ki gledamo, vselej del slike.
Vendar tega konstitutivno ne vidimo, saj sta oko in pogled izvorno
razcepljena. Vselej smo del spektakla sveta, pa vendar ne vidimo svoje
vključenosti vanj, zato pa tudi težko uvidimo, kje in kako nas zadeva,
na kakšen način se nas tiče. Zato je, če se vrnemo k Podjedu, treba biti
pri pojasnitvi opazovanih fenomenov, procesov ali praks vselej previden.
Treba je ne le dosledno pojasniti preučevano z vseh strani, pač pa se je
treba ob tem zavedati, da smo sami že od nekdaj del pripovedovane
zgodbe. Da smo vanjo vpleteni. A to, da pridemo do (takega) spoznanja in
do vednosti, še ni vse. Zavedati se je treba tudi tega, kar poudarja
psihoanaliza, da namreč vselej obstaja tudi odpor do vednosti. Nekaj
lahko vemo, nekaj lahko vzamemo na znanje, a do tega ohranimo distanco
na način potlačitve, zanikanja ali utajitve. To pa ima pomembne
konsekvence.

Tudi zato Podjeda zanimajo vprašanja, zakaj nečesa, kar je vsem na očeh,
praviloma ne zmoremo ali pa nočemo videti, čeprav se nas še kako tiče,
četudi nas še kako zadeva. Natanko to se npr. dogaja pri našem odnosu do
smeti, ki veliko bolj, kot se sami zavedamo, določajo naš vsakdanjik. To
lepo pokaže zbornik *Nevidno življenje odpadkov* (Podjed in Polajnar
Horvat 2022), ki ga je Podjed souredil, objavil v njem v soavtorstvu eno
poglavje in k temu dodal še eno lastno poglavje. Izhodišče je v tem, da
v sodobnem svetu smeti in odpadki v resnici naraščajo kljub strategijam,
da bi jih zmanjšali. Bi lahko našli rešitve za ravnanje z odpadki, ki
bodo učinkovitejše in prijaznejše do ljudi? V tem kontekstu ima Podjed
dva predloga: prvi je smetnjak, ki se s senzorji sporazumeva z ljudmi,
drugi pa igra s kartami, ki na ironičen način ljudi osvešča o problemu
odpadkov (igralci se na simbolni ravni pretvorijo v podgane, njihov cilj
pa je nabrati čim več odpadkov; nav. delo: 126). Seveda Podjed vé, da so
odpadki do določene mere neodpravljivi, saj človek kot vsako živo bitje
vedno proizvaja odpadke. Na to je, med drugim, leta 1975 v gostujočem
predavanju na univerzi MIT opozoril Lacan: »\[Z\]a človeka je značilno,
da ne vé, kaj bi počel s svojim odpadkom \[angleško *waste*\].
Civilizacija je odpadek, *cloaca maxima*« (Lacan 2022: 94). Na drugi
strani pa Podjed pozna strukturne razloge za kopičenje smeti, tj.
kapitalistični sistem, ki spodbuja porabništvo in ravna po načelu »za
menoj potop« (Crary 2022); sistem je treba preprosto prisiliti v
rešitve, ki bodo prijaznejše do okolja in tudi prijaznejše do ljudi. Pa
vendar čas, v katerem živimo, do ljudi ni ravno preveč prijazen. Za
kapitalizem kot sistem je namreč danes sam človek postal odpadek, postal
je pogrešljiv, na kar med drugim opozarja Giorgio Agamben s konceptom
*homo sacer* (Agamben 2004). Kako smo prišli do tega? Kakšno je ime te
tako zaostrene in zapletene situacije? Kaj jo določa? Del odgovora na ta
vprašanja vsekakor prinaša ta knjiga, ki se tudi sicer ne odmika od
omenjenih izhodišč, stališč in pristopov. Vprašanje v ospredju
*Krizolacije* je, kakšne so posledice prevlade tega čudnega sedanjega
stanja, ki se ga vsesplošno opredeljuje kot krizo.

Dejstvo je, da smo se v desetletju in pol, ki nas loči od velike
ekonomske krize iz leta 2008, naposlušali besede »kriza«. Ravno zato smo
verjetno tudi nedovzetni in otopeli za to, na kaj se beseda nanaša.
Čeprav izvira iz medicinsko-pravnega diskurza in pomeni zaostritev
nekega (bolezenskega) stanja oziroma križišče, kjer se je treba
odločiti, kako ukrepati in kako naprej, je nedavno beseda kriza dobila
širši pomen za označevanje tega, da »gre nekaj slabo ali narobe«, da se
nahajamo v nekem odmiku od normalnosti. V tem pomenu beseda kriza
naravnost zahteva referenco na primerjalno stanje za presojo tega, za
kakšen odmik sploh gre in v primerjavi s čim potem sploh lahko govorimo
o krizi. Posledično to pomeni razumevanje trenutka, v katerem se
zgodovinsko nahajamo. Če je v antičnih časih, pri Hipokratu, beseda
kriza označevala preobrat, odločilno točko v bolezni in če izraz *krino*
pomeni »ločiti«, »izbrati«, »narediti rez«, »odločiti«, »presoditi«,
nastopi izraz kriza v modernih časih konec 18. stoletja nekoliko
drugače. Kot je v delu *Kritika in kriza* (izv. *Critique and Crisis,*
1988) pokazal Reinhart Kosseleck, gre kriza skupaj s predpostavko, da
lahko o njej presojamo s pomočjo diagnoze (zgodovinskega) časa. Diagnoza
časa pa pomeni, da kritično analiziramo svojo sedanjost. In v tem pomenu
sodita kriza in kritika skupaj. Kriza kot beseda se namreč poveže s
teorijo časa in zgodovine ter z zavestjo, da je sama zgodovina nekaj, na
kar je mogoče delovati in vplivati. Po Kosselecku je termin kriza
povezan z razsvetljenstvom, s čimer postane osnova družbene in kritične
teorije, ki jo je treba misliti skupaj z dogodkom, ki zaznamuje
razsvetljenstvo, in to je francoska revolucija. Če postavimo v oklepaj
konkreten zgodovinski in filozofski kontekst, ki ga obravnava Kosseleck,
potem bi veljalo izpostaviti enega samega razsvetljenskega filozofa --
Kanta namreč. Leto 2024 zaznamuje 300. obletnica rojstva tega prelomnega
filozofa, ki ni le avtor treh kritik, *Kritike čistega uma*, *Kritike
praktičnega uma* in *Kritike razsodne moči* (vse so prevedene tudi v
slovenščino), pač pa velja tudi za filozofa kritike *par excellence*.
Seveda se slika, če si jo ogledamo podrobneje, kot vedno zaplete, a tu
se ne morem spuščati v nadaljnje podrobnosti. Zgoščeno rečeno, Kant
razglasi tako vsemogočnost in vseobčnost kritike (»Naša doba je prava
doba kritike, ki se ji mora podvreči vse«, kot se glasi v *Kritiki
čistega uma*, A XI), kakor tudi nelagodje njenih meja (»Rezonirajte,
kolikor vas je volja in o čemer hočete, toda bodite poslušni!« Kant
2006: 29). O tem paradoksu so razpravljali mnogi, med drugim tudi
Foucault, ki je ob branju Kantovega spisa »Kaj je razsvetljenstvo?«
(Kant 2006: 23--29) tik pred smrtjo pred štirimi desetletji, svoj lasten
projekt opredelil kot »ontologijo sedanjosti«, v katero je na tedanje
presenečenje mnogih sicer sam uvrstil Martina Heideggerja, Maxa Webra,
frankfurtsko šolo in samega sebe. Kaj to pomeni? Sedanjost je po
Foucaultu mogoče in treba preiskovati na tri glavne načine: »kot nekaj,
kar pripada določeni dobi sveta«, »tako, da v njej skušamo razbrati
napovedujoče znake prihodnjih dogodkov«, in tako, da jo analiziramo »kot
točko prehoda k porajanju novega sveta« (Foucault 2008: 252--253). Ti
poudarki so za nas zanimivi zato, ker veljajo za vsako analizo krize. To
vedno analiziramo v razmerju z njeno zgodovinsko dobo, vedno tudi z
gledišča tega, kakšne prihodnje dogodke morebiti napoveduje, obenem pa
glede na vprašanje, ali morebiti predstavlja porajanje česa novega.
*Krizolacija* nenehno počne prav to -- diagnosticira sedanjost, obenem
pa se sprašuje kaj je tisto novo, kar poraja kriza.

Kriza ima vselej določene učinke na družbo. Ni nepomembno, da se krizo
-- zlasti ekonomsko -- razglasi, kar ima za posledico določene ukrepe,
določena delovanja in določena pričakovanja. Za vladajočo politiko ima
razglasitev tudi legitimacijsko moč. Vse to se počne ob predpostavki, da
je kriza pravzaprav »krizica«, torej kriza, ki bo čez nekaj časa minila.
Vladajoči ideologiji upravljanja s krizo se navadno dobro posreči igrati
prav na to karto: če se krizo sploh prizna, se jo hkrati nevtralizira
(»brez panike, saj je samo (ekonomska) kriza«, »ne gre za krizo
kapitalističnega sistema« itn.) in poveličuje, celo instrumentalizira.
Ker je kriza, je treba pridno delati, ubogati in potrpežljivo počakati,
da bo mimo. Ob vsem tem se spregleda videz, ki ob tem nastaja, videz, da
se kriza nekako ne konča sama od sebe, samodejno, naravno. Kar pa seveda
ni res. Kriza ni naraven, pač pa je družbeni proces. Z vsako krizo, pa
naj bo še tako majhna, se upravlja. Vsaka kriza ima krizne menedžerje,
upravljalce krize.

Videti je, da vladajoča ideologija ob vsaki krizi perverzno ponavlja
reklo »kriza je priložnost«. Že, že -- a za koga? Za mnoge ta priložnost
prinaša dodatno zatiranje, saj se pod plaščem krize uvajajo ukrepi, ki
bi se sicer ne mogli. Priložnost, paradoksno, je tako priložnost le, če
vse ostane po starem. Reševanje krize pomeni vrniti se v stare tirnice,
v »normalo«. V njej imajo -- ob krizi pa še posebej -- svojo priložnost
plenilci. Splošno gledano pa priložnost, ki se jo omenja ob krizi,
pomeni »več možnosti« zgolj v okviru danega. Reševanju ekonomije se mora
pogosto podrediti celotna družba. To zgodbo smo videli v desetletju po
krizi leta 2008. Potem pa je pandemija covida-19 prinesla še en obrat
vijaka: tisto, kar je bilo poprej razglašeno za nemogoče, je naenkrat
postalo mogoče. Ob ukrepih proti virusu se je ves svet dobesedno
ustavil, ekonomija pa nenadoma ni bila več v položaju vrhovne
prioritete. Nič čudnega, da se je zaradi tega popolnega obrata namnožilo
toliko teorij zarote, saj je bil resnično neverjeten. Pa vendar to priča
o še eni strani krize. Če se krizo razglasi, pomeni, da se razglasitev
opira na neka merila normalnosti. Ta pa vsebujejo pričakovanja in želje.
Izjave »kriza je« tako ne moremo ločiti od lastnega mesta, ki ga
uokvirja tudi naše lastno pričakovanje -- bodisi pričakovanje, da se bo
neka težnja, neka naravnanost, neki način opravljanja zadev »po starem«
nadaljeval, bodisi, da je temu treba narediti konec. Sama izjava »kriza
je« na ta način ustvari samoreferenčni prostor, kjer se zdi, ne le, da
»je lahko drugače«, da je »mogoč tudi drugačen svet«, temveč, da je »nov
svet« šele treba ustvariti. Da je potrebna politika ne kot umetnost
mogočega, pač pa kot umetnost nemogočega. Takšna, ki spremeni same
parametre tega, kar se v neki situaciji razume kot »mogoče«.

To je še posebej nujno v sedanji krizi, ki ni več »samo« kriza. Zakaj
ne? Na to po svoje namiguje tudi naslov Podjedove knjige. Sama beseda
»krizolacija« opozori na poseben status današnje krize. Tokrat namreč
»kriza« nastopa drugače, kakor smo je bili še donedavnega vajeni. Ujeti
smo v krizo, ki ustvarja neobrnljive posledice. Kriza, ki bi je moralo
biti že zdavnaj konec, je še vedno tu in iz nje ni več poti nazaj »v
normalo«. Kaj ji sledi, kaj bo prinesla prihodnost, je zaenkrat še
nejasno. Kakor da staro ne more umreti, novo pa se ne more poroditi,
kakor je nedavno v knjigi s takšnim naslovom (angl. izv. *The Old Is
Dying and the New Cannot Be Born*) Nancy Fraser (2019) parafrazirala sto
let staro misel Antonia Gramscija.

V čem je razlika? Poprej je bila kriza, zlasti v ekonomskem smislu,
definirana kot nekaj časovno omejenega in prehodnega, sledilo ji je
»očiščenje« in nov cikel »normalnega stanja«. Pri sedanji krizi pa tega
ni, kriza je postala permanentno izredno stanje, ki mu ni videti konca.
K temu pa je prispevalo tudi to, da se je več različnih kriz združilo v
eno samo in s tem celotnemu dogajanju podelilo neko drugačno dinamiko.
Kriza, ki je bila sprva ekonomska, kriza leta 2008, je tako postala
*polikriza*. Izraz je najprej predlagal francoski teoretik kompleksnosti
Edgar Morin (1999), nekdanji predsednik Evropske komisije Jean-Claude
Juncker pa ga je pred leti uporabil za opis sovpadanja različnih
dogodkov: težav na področju evro območja med letoma 2010 in 2016,
konflikta v Ukrajini 2014, begunske krize 2015, brexita 2016 ter vzpona
nacionalističnega populizma v celotni EU, ki je naraščal istočasno z
omenjenimi dogodki. A sedanjo krizo -- pa naj ji rečemo polikriza ali ne
-- bi morali dojeti širše -- ne samo kot hkratnost izrednih dogodkov
bolj ali manj lokalnega značaja, temveč kot hkratnost in zaostritev
različnih procesov, ki imajo različne vzroke. Ti procesi in krize, ki
jih povzročajo, potekajo na različne načine in zahtevajo različne načine
reševanja. Tako v prostorskem kot časovnem smislu imajo različne
parametre.

V časovnem smislu so krize, ki se zgoščajo v sedanji krizi, različne.
Nekatere izmed njih so poznane že nekaj časa. Takšna je npr. kriza
avtoritete. Mnogi ob tem govorijo tudi o krizi družine, saj avtoriteto
razumejo kot avtoriteto očeta, avtoriteto moškega. Tu je nakopičen niz
skrajno spornih predpostavk, za katere pa na tem mestu ni ne časa ne
prostora, da bi jih obravnavali. Vprašanje je tudi, ali ima »največja
avtoriteta« s področja krize avtoritete, Hannah Arendt, ki je to krizo
postavila na začetek 20. stoletja (Arendt 2006: 97--149), sploh prav pri
svoji diagnozi, vključno z lociranjem krize avtoritete v čas pred dobrim
stoletjem. Historično gledano namreč sledimo različnim pristopom k
avtoriteti, njenim različnim vzponom in padcem, a tudi to kompleksno
vprašanje moramo tu pustiti ob strani (prim. Dolar 2021). Obstajajo
namreč še druge krize. Podnebna kriza je npr. danes izjemno zaostrena in
zahteva takojšnje ukrepanje. O tem velja splošno soglasje, a dejanskih
globalnih in lokalnih ukrepov zaradi razmerij moči in oblasti ni realno
za pričakovati, kar povzroča številne frustracije, proteste, celo
ekološki terorizem, a razmere se bodo le še slabšale. Poleg tega
podnebne spremembe povzročajo številne druge krize -- begunsko krizo,
prehransko krizo, lokalne ekonomske krize in zaostrene napetosti med
državami zaradi virov pitne vode. Za nekatere druge krize, ki so v
sedanjem stanju prav tako žgoče, kot so kriza izobraževalnega sistema,
kriza politike, kriza demokracije, kriza javnega zdravstva, kriza države
blaginje in kriza suverenosti držav, je videti, da se prekrivajo z
vzponom neoliberalizma, katerega nastop navadno postavljamo v sredino
70. let 20. stoletja. Pa vendar zanje ni enega ali izključnega vzroka.

Ne da bi se spuščali v podrobnosti, moramo omeniti še nekatere druge
krize. Begunska kriza je najbolj prizadela predvsem Evropo in je vrhunec
dosegla leta 2015 kot posledica vojn v Afganistanu, Iraku, Libiji in
Siriji. Ta kriza še vedno traja, zanjo namreč obstajajo številni drugi
vzroki, kot so učinki podnebne krize, številnih vojn in spopadov,
naraščanje prebivalstva zlasti v Afriki, naraščajoča revščina, ki je
posledica notranjih in zunanjih dejavnikov ipd. Begunska kriza ni
omejena le na Evropo, saj je učinek globalne neenakosti, delitve na
revni Jug in bogati Sever. To je npr. očitno, ko gre za problem
ilegalnih beguncev in migrantov iz Mehike in Srednje Amerike v ZDA,
podobno velja za migrantske delavce iz Indije, Pakistana in Bangladeša v
bogatih arabskih zalivskih državah. Pandemija covida-19 je posebna
zgodba, ki je za nekaj časa »dobesedno ustavila svet« ter nas obsodila
na »življenje med štirimi stenami« (Podjed 2020). Čeprav je pandemija
časovno gledano končana, pa njenih številnih, zlasti ekonomskih,
posledic še vedno ni mogoče izmeriti (Tooze 2021).

In kakor da vseh kriz še ne bi bilo dovolj, sta nas presenetili še
vojni, ki imata daljnosežne globalne konsekvence, tudi če se končata v
tem hipu: najprej Putinova vojaška agresija na Ukrajino, ki se je začela
leta 2022, nato pa od leta 2023 še vojna v Gazi, ki grozi, da se bo
razširila na ves Bližnji vzhod. Obe sta nastopili s pretvezo, da gre za
»posebni vojaški operaciji«. Putina naj bi ogrožali NATO in nacisti v
Ukrajini, Izrael pa se je najprej legitimno odzval na Hamasov pokol in
ugrabitev civilistov, nakar je vse skupaj prestopilo vse meje. Obe vojni
sta izjemno kruti ter kršita mednarodno pravo in mednarodni pravni red.
Obe sta tudi vpeti v novonastajajoča razmerja globalnih moči. Obe pa sta
tudi že del nove hladne vojne med dvema blokoma. Novi svet, ki ga
napovedujeta, je zlovešč.

Zaradi vsega navedenega je vse manj tistega, s čimer smo še nedavno
označevali »normalnost«. Po izkušnji s pandemijo covida-19 smo pričeli
uporabljati izraz »nova normalnost«, da bi označili novo nastajajočo in
hitro spreminjajočo se realnost. Ta pa dejansko ni nikakršna normalnost,
na kar sicer namiguje izraz »nova normalnost«. Še zdaleč ne gre za to,
da eno normalnost pač zamenja druga, pa naj bo ta še tako nenormalna,
saj je nova normalnost prepletena s krizo, kar pomeni nastop vedno novih
nepredvidljivih dogodkov in procesov, ki niti približno nimajo logike.
Na to meri misel, ki jo najdemo v *Krizolaciji*: »Trajna kriza je,
skratka, nova normalnost.« [(nav. delo: STRAN VNESTI PO PRELOMU)]{.mark}
Takšna kriza ni polikriza, pač pa prej nekaj, kar bi označili za
*katakrizo*. Z novo ustvarjenim izrazom ne poudarjamo toliko značaja
krize kot katastrofe ali apokalipse, pač pa novo in drugačno formo
krize. S predpono *kata-*, ki v stari grščini pomeni »navzdol«, »proti«,
»nazaj«, »z, dol, skozi, po« in izraža nekaj, kar je spodaj, nekaj,
proti čemur se deluje, poudarjamo različne moduse spopadanja s sedanjo
Krizo -- tokrat z veliko začetnico. To stanje se kaže kot trajno, a se
bo seveda enkrat končalo. Vse pa je odvisno od tega, kako se bomo
spopadli s Krizo oziroma s katakrizo.

K temu bi morda morali dodati vsaj dve kratki opombi. Najprej to, da je
sam izraz »kriza« po svoje optimističen. Mogoče že kar preveč. Vse
preveč se namreč zanaša na neko verjetje v zgodovinski napredek,
napredovanje. Vse preveč meri na to, da so krize vendarle nekaj
cikličnega in minljivega, normalnega, naravnega, samodejnega. Tu se
predvideva prepričanje, da kriza pride in gre. Tako rekoč sama od sebe
mine. Tisto, s čimer imamo opraviti zdaj, pa je nekaj drugega. Iz
slabega gremo samo še na slabše. Mnogi zaradi tega -- zlasti na
politični desnici po prvi svetovni vojni, zgleden primer tega je
Spenglerjevo delo *Zaton zahoda*, ki je bil tudi velika prodajna
uspešnica (Spengler 2009--2010, izv. 1923) -- govorijo o propadu, o
zatonu, o uničenju. Ne nujno toliko sveta ali kapitalizma, pač pa Zahoda
v pomenu »zahodnega demokratičnega sveta«. Pri tem je marsikaj
problematično in iluzorično, posebej ko skupaj obravnavamo raznotere
fenomene. »Rešitev« se zdi jasna -- vrniti se je treba k pravim
vrednotam, k pravi veri, k pravim (moškim) voditeljem. In seveda:
očiščenje, odstranitev tujkov in parazitov naroda, povečanje rodnosti
»naših«, trda roka, delo, fašizem. Kaj pa, če bi morali stvari postaviti
popolnoma drugače, kaj, če bi morali premisliti o tem, da je čas, da
svet dejansko spremenimo v povsem drugi smeri, v smeri dejansko
pravičnejše družbe za vse, pa naj ji rečemo »komunizem« ali kaj drugega?

Druga opomba zadeva razumevanje kriz kot krizic: že Marx je pokazal, da
so ciklične krize normalen del kapitalističnega gospodarstva, saj
izvirajo iz samega kapitalističnega produkcijskega načina. Kapitalizem
zanj brez kriz sploh ni mogoč. Vendar pri njem ne najdemo kakšne
izdelane teorije kriz, temveč zgolj razpršene, bolj ali manj natančne
pripombe, ki jih je potem marksistična tradicija predelala v popolnoma
različne teorije kriz. Marx je sprva pričakoval končno krizo kapitalizma
kot sistema, ki bo privedla do revolucije. A do tega ni prišlo. Tu in
tam je pozneje resda prišlo do hudih kriz, kakršna je bila velika
gospodarska kriza v 30. letih 20. stoletja, ki je med drugim na oblast
pripeljala nacizem. Vseeno pa so zaradi nje sprejeli ukrepe za
spoprijemanje z vsemi nadaljnjimi krizami. Tudi zato so te odtlej videti
le še kot krizice, iz katerih se potem sistem izvije tako rekoč
samodejno, »obdobje recesije privede do devalorizacije kapitala in
ustvari pogoje za okrevanje« (Husson 2011: 213). V tem pomenu je mogoče
reči, da so »krize tako rekoč iracionalni racionalizatorji vselej
nestabilnega kapitalizma« (Harvey 2010: 71). Še več, krize je (vsaj
doslej) kapitalizem vselej uporabil za krepitev svoje moči, in v tem je
tudi njegova specifika: »Kapitalizem dejansko ni kot drugi produkcijski
načini, ki zaidejo v krizo, ko naletijo na svojo mejo: meja kapitalizma
je vzvod njegove moči, kajti bolj kot je v \'krizi\', bolj mobilizira
svojo dinamiko, da bi jo premagal« (Žižek 2018: 62).

Kaj pa, ko pride do krize večjih razmer? In takšna je dejansko nastopila
leta 2008. V takšnem primeru se lahko poznavanje in vednost o
»obnašanju« kriz kot krizic pokaže za pogubno. Tu sta na delu psihološka
mehanizma ob *déjà vu* in *fausse réconaissance*, o čemer je pisal že
Freud (Freud 2005: 167--173; Zupančič 2019: 27--42, 118--119). »Že
videno« in »napačno prepoznanje« sta psihološka pojava, ko imamo za
tisto, kar prvič vidimo, slišimo in preberemo, občutek, da smo vse to že
videli, slišali, prebrali in celo izkusili. Nekaj, kar je zdaj pred
nami, doživljamo kot nekaj, kar smo že doživeli. Natanko takšen občutek
ima vselej tudi ekonomska stroka, ko se mora spoprijeti z novo krizo.
Zato jo brž zvede na tisto, kar že pozna. Ob krizi leta 2008 sta zato
uveljavljena ekonomista Carmen Reinhart in Kenneth Rogoff poudarila prav
ta občutek, ki bi v primerjavi s krizo leta 2008 lahko pripeljal do
nezaželenih posledic. Pri tem sta poudarila, da gre za krizo, ki se v
temelju razlikuje od vseh dozdajšnjih znanih kriz, zato je sindrom
»tokrat je drugače«, s katerim ekonomska stroka običajno pričaka vsako
novo krizo, zavajajoč: »Bistvo sindroma \'tokrat je drugače\' je
enostavno. Korenini v trdnem prepričanju, da se finančne krize dogajajo
drugim v drugih deželah in v drugih časih; krize se ne dogajajo nam, tu
in zdaj. Mi namreč delamo bolje, smo pametnejši, naučili smo se iz
preteklih napak.« (Reinhart in Rogoff 2009: 2)

Nadaljevanje je znano. Politika varčevanja je trajala celo desetletje,
še danes pa nam ni jasno, za kakšno krizo je šlo. Čeprav se je za
trenutek zdelo, da gre za sistemsko krizo kapitalizma, se še tako velik
kritik neenakosti, ki jih povzroča sedanji kapitalistični sistem, kot je
Thomas Piketty, izogiba, da bi jo primerjal z veliko gospodarsko krizo
iz leta 1929. V njej noče videti česa resnejšega ali dramatičnejšega, ko
govori o »véliki Recesiji« (Piketty 2014: 472). Piketty je le eden od
mnogih, govor o sedanji krizi kot recesiji pa je splošno uveljavljen.
Nekateri govorijo o »trenutni veliki recesiji« oziroma o tem, da
»zahodna (zaenkrat) velika recesija označuje konec srednjeročne
zgodovinske faze, ki se je začela pred kakšnimi štiridesetimi leti v
krizi sedemdesetih let prejšnjega stoletja« (Wallerstein idr. 2013: 89,
196). Izraz »vélika recesija« se je uveljavil za označbo celotnega
desetletja kot časa, zaznamovanega s krizo (prim. Geiselberger 2017).
Edini, ki vztraja, da je bila kriza leta 2008 najhujša ekonomska kriza
doslej, je sodobni britanski zgodovinar Adam Tooze v delu *Crashed: How
a Decade of Financial Crises Changed the World*, v katerem je pojasnil:
»Kar je grozilo leta 2008 ni bilo 1929. Kar je grozilo, je bilo celo
nekaj večjega in povsem mogoče, da tudi slabšega« (Tooze 2018: 163).
Tooze tudi vztraja, da je ta kriza še najbolj prizadela Evropo, ki si od
nje ne bo več opomogla. Vprašanje je tudi, kaj kriza pomeni za
neoliberalizem. Čeprav so ga mnogi po krizi leta 2008, ki jo je vsaj
pomagal pripraviti, če je že ni kar zakuhal, pokopali, je potem ponovno
vstal od mrtvih. Vseeno danes ni nikjer ne prav zares dokončno mrtev ne
prav zares živ. Enako velja za kapitalizem. Čeprav se je ob krizi leta
2008 govorilo o sistemski krizi in četudi je bil vsaj za trenutek
resnično na robu, je kapitalizem preživel ta kritični moment. Toda --
ali je res preživel? Ali danes sploh še lahko govorimo o kapitalizmu v
strogem pomenu besede? Ne da bi se tega posebej zavedeli, je nemara
kapitalizem neopazno zdrsnil v nekaj drugega, v nekaj, kar Cédric
Durand, Yanis Varoufakis in Jodi Dean, vsak s svojimi argumenti,
imenujejo »tehnofevdalizem« (Dean 2022; Durand 2022; Varoufakis 2023).
Ta je za vse omenjene pisce nekaj veliko pogubnejšega od kapitalizma.

Naj bo tako ali drugače, je dejstvo, da so globalne ekonomske razmere po
vseh preteklih šokih, od krize leta 2008 do pandemije covida-19, rasti
populizma in protekcionizma vseh vrst ter vojn in katastrof, v tem
trenutku zelo krhke in nejasne. Globalni ekonomski sistem je trenutno
zelo ranljiv. In tu v celotno zgodbo vstopi kontejner, zabojnik, ki ga
Podjed v *Krizolaciji* tako mojstrsko in vsestransko opiše:

> Zabojnik je morda kar osrednja metafora sedanjega sveta. V zabojniku
> pridejo do nas stvari, ki jih uporabljamo in jemo. V zabojnik zmečemo
> stvari, ko odslužijo namenu, v njem pa končajo tudi ostanki hrane, ki
> je ne pojemo. V zabojnik pospravijo ljudi, ki so se znašli v stiski in
> nimajo strehe nad glavo po potresu ali drugi naravni nesreči. V njem
> najdejo zavetje tudi gradbeni delavci, ki pridejo iz tujine in
> pomagajo vzpostavljati infrastrukturo po katastrofi. (nav. delo:
> [STRAN VNESTI PO PRELOMU )]{.mark}

Zabojnik, »inovacija Malcoma McLeana, tovornjakarja, ki je zasnoval
zabojnik standardne velikosti, da bi olajšal nakladanje in prevažanje
blaga ter posledično pripomogel k standardizaciji prevoza« (nav. delo:
[STRAN VNESTI PO PRELOMU]{.mark}), je namreč tudi osnova za hiter
napredek globalne trgovine v drugi polovici 20. stoletja. Danes je
osrednji element svetovne trgovine -- velika »večina blaga, ki se
prevaža v tujino, se pošilja v zabojnikih, ki jih natovorijo in
razložijo v specializiranih pristaniščih in terminalih po vsem svetu. K
standardizaciji sodi tudi uveljavitev avtomatiziranih sistemov za
ravnanje z zabojniki, ki še povečajo učinkovitost in znižajo stroške« (
nav. delo: [STRAN VNESTI PO PRELOMU]{.mark}).

Toda vse to je krhkejše, kakor se zdi. Da je tako, je pokazala skoraj
tedenska blokada Sueškega prekopa marca 2021, ko se je v njej zataknila
400 m dolga ladja Ever Given. Trenutna posledica vojne v Gazi so napadi
hutujskih upornikov na tovorne ladje v Rdečem morju, nekaj so jih medtem
celo potopili. Zato se med pisanjem tega besedila večina tovornega
prometa iz Azije izogiba Sueškemu prekopu in potuje okoli Afrike v
Evropo, kar podaljša potovanje blaga za 10 do 14 dni. Vse to bo prineslo
višje stroške in še dodatno prispevalo k njihovi rasti, recesiji in
inflaciji, ki ta hip obremenjuje tudi razvite države EU. In to
predstavlja tudi težave v prihodnje za načrtovano novo svileno kitajsko
pot. Z dražjimi stroški prevoza blaga se v celoten sistem vnese
neznanka, katere učinki so zaenkrat nepredvidljivi. Kakšno vlogo bo imel
v tem pogledu zabojnik, bomo še videli.

V tem kontekstu velja omeniti, da so zabojniki za Podjeda svojevrsten
napovedovalec prihodnosti:

> Morda v času poznega kapitalizma, ki se preveša v digitalni
> fevdalizem, takšna bivališča predstavljajo idealne enote za življenje
> in delo, ki lahko v celoti poteka v zabojniku. Z zabojniki, kot
> rečeno, pridejo do ljudi stvari in hrana, v zabojnike potem stresejo
> smeti, v zabojniku, ki se mu reče krsta, pa svoj »vsebnik« namesto da
> mu pravimo zabojnik, ljudje svet tudi zapustijo. Tudi zaradi tega
> postajajo življenja vse bolj zabojniška -- in posledično izolirana.
> (nav. delo: [STRAN VNESTI PO PRELOMU]{.mark})

Tu seveda ne morem slediti vsem vidikom zabojnika in zabojništva, ki jih
osvetli Podjed. Navsezadnje to tudi ni potrebno, saj sam to stori res
izvrstno. Mogoče le nekaj kratkih opomb. Kriza in zabojnik, ki mu
pravijo tudi kontejner, gresta namreč skupaj v več pomenih besede.
Najprej v dobesednem pomenu, saj glagol, iz katerega izvira beseda
zabojnik v angleščini (*to contain*), pomeni tudi »zadrževati«,
»obrzdati«, »obvladovati«. V našem primeru -- v primeru krizolacije --
to preprosto pomeni, da je kriza požrla obrambo pred samo seboj. Če bi
namreč imeli opraviti z običajno krizo, s krizico, bi jo preprosto
omejili, zadržali, ko pa gre za Krizo, za katakrizo, pa zadrževanje
krize in ukrepi zoper njo povsem spremenijo pomen. Krizolacija, skratka,
pomeni, da je kriza ušla iz zabojnika, ki ima v našem primeru bolj
značaj Pandorine skrinjice.

Kot že večkrat rečeno, ima to posledice. Ena izmed njih je povezana tudi
z globalizacijo. Po eni strani se nam, ker smo do nedavnega jezdili na
valu globalizacije, zaradi česar je svet postajal vse bolj in bolj
ploščat, zdi morda nekoliko nenavadno, da je zdaj »izolacija« v
ospredju, in to ne le kot posledica pandemije. Toda globalizacija prej
ali slej pripelje do protekcionizma in izolacije. Ali ni bila posledica
prve velike globalizacije, ki se je začela v 70. letih 19. stoletja,
Vélika vojna, kot so imenovali prvo svetovno vojno, ki je potem tako ali
drugače vodila še v drugo svetovno vojno? In, ali ni zanimivo, da je
padcu Vélikega zidu -- berlinskega zidu leta 1989 -- sledilo
postavljanje novih, pogosto nevidnih zidov? Ali ni zanimivo, da je konec
hladne vojne prinesel vznik novih vojn, npr. v bivši Jugoslaviji in na
območju nekdanje Sovjetske zveze, ki so se nadaljevale v vojno proti
terorizmu po 11. septembru 2001 in pozneje opustošile Irak, Sirijo,
Libijo? Danes so tako številne dežele že desetletja ujete v vojni
vrtinec. Francoski filozof Alain Badiou v tem kontekstu govori o
*zonage*, torej o »coniranju«, ki prizadene takšna območja, kjer vojna
povzroči anarhijo, ko so »celotne cone družbenega življenja prepuščene
gangsterstvu fašističnega tipa« (Badiou 2016: 37). Gre zagotovo za enega
glavnih vzrokov za migrantske in begunske valove, ki oblegajo sodobno
Evropo, in za neusahljivi vir potrebe po novih zabojnikih, če si sploh
lahko privoščimo ta cinizem.

Na drugi strani knjiga *Krizolacija* pokaže, da zabojnik in izolacija
nista zgolj negativni. Zame osebno je najbolj skrb vzbujajoča prihodnost
zabojnika in zabojništva na področju politike. Naraščajo namreč
protekcionizmi in izolacionizmi vseh vrst, prevladuje pa politika
»Najprej x«, ki jo tako ali drugače uveljavljajo novi nacionalizmi od
Melonijeve, Le Penove, Trumpa in Bolsonara do Modija, Putina, Erdoğana
in Šija. Razlogi za to so številni, nekaj od teh smo že našteli.
Vprašanje je, ali ima porajanje novih oblik izolacije in segregacije
tudi strukturne razloge? V tem kontekstu je pomenljiv opomin in izziv
Lacanova izjava, ki je v začetku 70. let prejšnjega stoletja dvignila
precej prahu, saj je napovedovala vzpon rasizma in segregacije:

> S segregacijo nikoli povsem ne opravimo. Lahko vam rečem, da se bo
> zgolj ponavljala v vedno bolj nenavadnih oblikah. Brez tega ne more
> nič delovati -- kar se tu zgodi kot *objet petit a*, kot a v neki živi
> obliki, pa naj gre še tako za nekaj splavljenega, kaže, da je
> segregacija učinek govorice. (Lacan 2008: 208)

Seveda se nam ni treba strinjati z Lacanom. In navsezadnje segregacija
pač ni čisto isto kot izolacija. Ta je lahko tudi hotena, izbrana,
včasih se je preprosto dobrodejno umakniti pred vrvežem sveta v svoj
kokon, v svoj zabojnik.

Žal pa se pred vrvežem sveta lahko umaknemo zgolj začasno, saj bosta
katakriza in krizolacija še nekaj časa naša skupna usoda. Katakriza je
drugačna kriza od kriz, kakršnih smo navajeni. Zahteva drugačne prijeme
za reševanje kriz, ki so vanjo vpletene, in za spoprijemanje z novimi
procesi, ki v njej nastajajo. Eden teh je prav gotovo krizolacija. Pri
tem ne moremo in se ne smemo zanašati na to, da se bo vse skupaj
razpletlo kar samo od sebe. Delovanje v razmerah katakrize je odvisno
tudi od novih uvidov in spoznanj, zato je knjiga *Krizolacija* tako
dragocena, zanimiva in obenem zabavna. Ob temačnejših podobah ob
srečanju s prihodnostjo so tu vselej tudi takšne, pri katerih se lahko
do solz nasmejimo. In če velja grški pregovor, da lahko le tisti, ki mu
solze sperejo oči, jasno vidi, potem je to tudi prijazno vabilo k branju
te knjige.

### REFERENCE

Aboy, Colin. 2016. Jeff Bezos Wants to Move Our Factories to Space to
Protect Earth. *Futurism*, 3. 6.
<https://futurism.com/jeff-bezos-wants-to-move-our-factories-to-space-to-protect-earth>.

Adorno, Theodor W. in Max Horkheimer. 2011. *Towards a New Manifesto.*
London in New York: Verso.

AFP. 2020. Mystery Pneumonia Outbreak in China Sparks Fear of Deadly
SARS Virus. *CBS News*, 2. 1.
<https://www.cbsnews.com/news/china-sars-virus-fears-as-mystery-pneumonia-outbreak-sickens-dozens-in-wuhan-2020-01-02/>.

Agamben, Giorgio. 2004 (1995). *Homo sacer: Suverena oblast in golo
življenje.* Ljubljana: Študentska založba.

Alter, Adam. 2019 (2017). *Sužnji zaslona: Kako nas tehnologija zasvoji,
industrija pa to izkoristi.* Ljubljana: Mladinska knjiga.

Andits, Petra. 2020. Waiting During the Time of COVID‐19. *Social
Anthropology* 28 (2): 220--221. DOI: 10.1111/1469-8676.12871.

Arendt, Hannah. 2006 (1961). *Med preteklostjo in prihodnostjo: Šest vaj
v političnem mišljenju*. Ljubljana: Krtina.

Asimov, Isaac. 1986a (1953). *Jeklene votline.* Ljubljana: Tehniška
založba Slovenije.

Asimov, Isaac. 1986b (1956). *Golo sonce.* Ljubljana: Tehniška založba
Slovenije.

Asimov, Isaac. 1987 (1983). *Roboti jutranje zore.* Ljubljana: Tehniška
založba Slovenije.

Augé, Marc. 1992. *Non-places: Introduction to an Anthropology of
Supermodernity.* Le Seuil: Verso.

Babič, Saša, in Dan Podjed. 2016. Vozila in stereotipi: Primerjava
Ljubljane in Beograda. *Glasnik Slovenskega etnološkega društva* 56
(1/2): 74--84.

Badiou, Alain. 2016. *Notre mal vient de plus loin: Penser les tueries
du 13 novembre*. Pariz: Fayard.

Bašič, Barbara. 2023. Življenje na 22 kvadratnih metrih: »Tukaj človek
lahko znori«. *24ur.com*, 24. 1.
<https://www.24ur.com/novice/tujina/zivljenje-na-22-kvadratnih-metrih-tukaj-clovek-lahko-znori.html>.

Bateson, Gregory. 1935. Culture Contact and Schismogenesis. *Man* 35:
178--183. DOI: 10.2307/2789408.

Baudrillard, Jean. 1999 (1981). *Simulaker in simulacija; Popoln
zločin*. Ljubljana: ŠOU, Študentska založba.

Beck, Ulrich. 2009 (1992). *Družba tveganja: Na poti v neko drugo
moderno.* Ljubljana: Krtina.

Bell, Genevieve. 2020. Pandemic Passages: An Anthropological Account of
Life and Liminality during COVID-19. *Anthropology in Action* 28 (1):
79--84. DOI: 10.3167/aia.2021.280115.

Bentham, Jeremy. 1995 (1787). *The Panopticon Writings*. London: Verso.

Berkes, Howard. 2013. Amid Data Controversy, NSA Builds Its Biggest Data
Farm. *NPR*, 10. 6.
<https://www.npr.org/2013/06/10/190160772/amid-data-controversy-nsa-builds-its-biggest-data-farm>.

Boccaccio, Giovanni. 2003 (1349--1353). *Dekameron*. Ljubljana:
Mladinska knjiga.

Bone, Edith. 1957. *Seven Years Solitude*. London: Hamish Hamilton.

Borges, Jorge Luis. 1997 (1945). *Alef*. Ljubljana: Mladinska knjiga.

Borges, Jorge Luis. 1998. On Exactitude in Science. V: *Collected
Fictions*. New York itn.: Penguin Books, 325.

Brown, Dan. 2005 (2000). *Angeli in demoni*. Ljubljana: Mladinska
knjiga.

Bruce, Gary. 2003. The Prelude to Nationwide Surveillance in East
Germany: Stasi Operations and Threat Perceptions, 1945--1953. *Journal
of Cold War Studies* 5 (2): 3--31. DOI: 10.1162/152039703763336453.

Burger, Beti. 2022. Dan Podjed: Musk je zdaj kralj vesolja in
digitalnega sveta. *Delo* (spletna izdaja), 28. 10.
<https://www.delo.si/novice/slovenija/dan-podjed-musk-je-zdaj-kralj-vesolja-in-digitalnega-sveta/>.

Caine, Geoffrey. 2021. *The Perfect Police State: An Undercover Odyssey
into China\'s Terrifying Surveillance Dystopia of the Future.* New York:
Public Affairs.

Cantor, Matthew. 2021. Why Does Jeff Bezos's Rocket Look Like That? An
Inquiry. *The Guardian* (spletna izdaja), 21. 7.
<https://www.theguardian.com/science/2021/jul/20/jeff-bezos-rocket-design-an-inquiry>.

Chaddad, Rafram. 2020. Isolation. *Apartamento* 24.
<https://www.apartamentomagazine.com/stories/rafram-chaddad-isolation/>.

Chalmers, David. 2022. *Reality+: Virtual Worlds and the Problems of
Philosophy.* New York: W. W. Norton & Company.

Chao, Sophie. 2023. Health, Harm, and Habitus: Techniques of the Body in
COVID-19. *Thesis Eleven* 177 (1): 103--116. DOI:
10.1177/07255136231186642.

Chin, Josh in Liza Lin. 2022. *Surveillance State: Inside China\'s Quest
to Launch a New Era of Social Control.* New York: St Martin\'s Press.

Collins. 2023. Permacrisis. *Collins Dictionary.*
<https://www.collinsdictionary.com/dictionary/english/permacrisis>.

Comaroff, Jean. 2020. When the Virus Makes the Timeline. *Social
Anthropology* 28 (2): 245--246. DOI: 10.1111/1469-8676.12811.

Crary, Jonathan. 2022. *Scorched Earth: Beyond a Digital Age to the
Post-Capitalist World*. London in New York: Verso.

Crary, Jonathan. 2023 (2013). *24/7: Pozni kapitalizem in zagate
spanja.* Ljubljana: Društvo za teoretsko psihoanalizo.

Csordas, Thomas J. 1990. Embodiment as a Paradigm for Anthropology.
*Ethos* 18 (1): 5--47. DOI: 10.1007/978-1-137-08286-2_3.

Curry, Andrew. 2015. No, the NSA Isn\'t Like the Stasi -- and Comparing
Them Is Treacherous. *Wired* (spletna izdaja), 14. 1.
<https://www.wired.com/2015/01/nsa-stasi-comparison/>.

Dant, Tim. 2004. The Driver-car. *Theory, Culture & Society* 21 (4/5):
61--79. DOI: 10.1177/0263276404046061.

Dean, Jodi. 2022. Komunizem ali neofevdalizem? *Problemi* 60 (3/4):
63--92.

Debord, Guy. 1999 (1967). *Družba spektakla; Komentar k Družbi
spektakla; Panegirik.* Ljubljana: ŠOU, Študentska založba.

Dessem, Matthew. 2021. Why Does Jeff Bezos' Rocket Look So Much Like a
Penis? We Asked a Rocket Scientist. *Slate* (spletna izdaja), 21. 7.
<https://slate.com/technology/2021/07/bezos-blue-origin-resembles-penis-rocket-scientist-explains-why.html>.

Diamandis, Peter H., in Steven Kotler. 2012. *Abundance: The Future Is
Better than You Think.* New York: Free Press.

Dolar, Mladen. 2021. *Od kod prihaja oblast?* Ljubljana: Društvo za
teoretsko psihoanalizo.

Donne, John. 1923. *Devotions upon Emergent Occasions.* Cambridge:
Cambridge University Press.

Douglas, Cristina. 2021. A World of Touch in a No-Touch Pandemic: Living
with Dementia in a Care Facility during COVID-19. *Anthropology in
Action* 28 (1): 8--15. DOI: 10.3167/aia.2021.280102.

Durand, Cédric. 2020. *Techno-féodalisme: Critique de l\'économie
numérique 2020*. Pariz: La Decouverte Éditions.

Ellyatt, Holly. 2022. Arguing with Your Partner over Covid? You're Not
Alone, with the Pandemic Straining Many Relationships. *CNBC*, 21. 1.
<https://www.cnbc.com/2022/01/21/covid-has-put-pressures-and-strains-on-relationships.html>.

Eriksen, Thomas Hylland, in Finn Sivert Nielsen. 2013 (2001). *A History
of Anthropology.* 2. izd. London: Pluto. DOI: 10.2307/j.ctt183gzx9.

Eriksen, Thomas Hylland. 2014. *Globalization: The Key Concepts.* 2.
izd. London in New York: Bloomsbury.

Eyal, Nir. 2014. *Hooked: How to Build Habit-forming Products.* New
York: Portfolio/Penguin.

Eyal, Nir. 2019. *Indistractable: How to Control Your Attention and
Choose Your Life.* Dallas: BenBella Books.

Fabian, Johannes. 1983. *Time and the Other: How Anthropology Makes Its
Object*. New York: Columbia University Press. DOI: 10.7312/fabi16926.

Falkvinge, Rick. 2013. Stasi vs. the NSA Back To Back: Who\'s Worse -- A
Visual Guide. *Falkvinge on Liberty*, 5. 7.
<https://falkvinge.net/2013/07/05/stasi-vs-the-u-s-nsa-back-to-back-whos-worse-and-by-how-much/>.

Farrer, Martin. 2019. Historian Berates Billionaires at Davos over Tax
Avoidance. *The Guardian* (spletna izdaja), 30. 1.
<https://www.theguardian.com/business/2019/jan/30/historian-berates-billionaires-at-davos-over-tax-avoidance>.

Flander, Benjamin. 2021. Epidemija in ukrepi za njeno zajezitev:
Omejitev gibanja na občine in »policijska ura«. *Revija za
kriminalistiko in kriminologijo* 72 (1): 51--64.

Forbes. 2023. World\'s Billionaires: The Richest in 2023 (ur. Rob
LaFranco in Chase Peterson-Withorn). *Forbes* (spletna izdaja).
<https://www.forbes.com/billionaires/>.

Foucault, Michel. 2008 (1991). *Vednost, oblast, subjekt*. Ljubljana:
Krtina.

Fran. *Fran: Slovarji Inštituta za slovenski jezik Frana Ramovša ZRC
SAZU.* Ljubljana: Inštitut za slovenski jezik Frana Ramovša, 2014--.
<www.fran.si>.

Fraser, Nancy. 2019. *The Old Is Dying and the New Cannot Be Born*.
London in New York: Verso.

Freud, Sigmund. 2005. *Spisi o psihoanalitični tehniki.* Ljubljana:
Društvo za teoretsko psihoanalizo.

Freud, Sigmund. 2013 (1901). *Psihopatologija vsakdanjega življenja: O
pozabljanju, spodrsljajih v besedi in ravnanju, zmotah in praznoverju*.
Ljubljana: Mladinska knjiga.

Friedman, P. Kerim. 2005. Armchair Anthropology in the Cyber Age?
*Savage Minds*, 19. 5.
<https://savageminds.org/2005/05/19/armchair-anthropology-in-the-cyber-age>.

Fromer, Yoav. 2011. Qaddafi\'s Captive. *Tablet* (spletna izdaja), 15.
2. 2011.
<https://www.tabletmag.com/sections/israel-middle-east/articles/qaddafis-captive>.

Funder, Anna. 2005 (2002). *Zloglasni Stasi: Dokumenti in izpovedi obeh
strani.* Tržič: Učila International.

Furlong, Andy. 2008. The Japanese Hikikomori Phenomenon: Acute Social
Withdrawal among Young People. *Sociological Review* 56 (2): 309--325.
DOI: 10.1111/j.1467-954X.2008.00790.x.

Geiselberger, Heinrich (ur.). 2017. *Die groβe Regression: Eine
internazionale Debatte über die geistige Situation der Zeit*. Frankfurt
am Main: Suhrkamp.

Gell, Alfred. 2001 (1992). *Antropologija časa: Kulturne konstrukcije
časovnih zemljevidov in podob*. Ljubljana: Študentska založba.

Gennep, Arnold van. 1977 (1909). *The Rites of Passage*. London:
Routledge & Kegan Paul Ltd.

Gibson, William. 1997 (1984). *Nevromant*. Ljubljana: Cankarjeva
založba.

Giddens, Anthony. 1991. *Modernity and Self-Identity: Self and Society
in the Late Modern Age.* Cambridge: Polity Press.

Graeber, David, in David Wengrow. 2022 (2021). *Pričetek vsega: Nova
zgodovina človeštva.* Ljubljana: UMco.

Gruden, Toni. 2020. Dalila Jakupović žrtev dima: »Nisem mogla niti
hoditi.« *MMC* (multimedijski portal RTV Slovenija), 14. 1.
<https://www.rtvslo.si/sport/tenis/teniski-turnirji/dalila-jakupovic-zrtev-dima-nisem-mogla-niti-hoditi/511567>.

Grušovnik, Tomaž. 2022. *Midva ne bova rešila sveta! Eseji o teorijah
zarot.* Ljubljana: Mladinska knjiga.

Haidt, Jonathan. 2013 (2012). *Pravičniški um: Zakaj dobre ljudi
ločujeta politika in religija*. Ljubljana: UMCo.

Hannerz, Ulf. 2003. Being There\... And There\... And there! Reflections
on Multi-site Ethnography. *Ethnography* 4 (2): 201--216. DOI:
10.1177/14661381030042003.

Harari, Yuval Noah. 2017 (2015). *Homo deus: Kratka zgodovina
prihodnosti.* Ljubljana: Mladinska knjiga.

Haraway, Donna. 1999 (1991). *Opice, kiborgi in ženske: Reinvencija
narave.* Ljubljana: ŠOU, Študentska založba.

Hari, Johann. 2022. *Ukradena pozornost: Zakaj se ne moremo zbrati -- in
kako si znova pridobimo zmožnost poglobljenega razmišljanja.* Brežice:
Primus.

Harris, Michael. 2017. *Solitude: In Pursuit of a Singular Life in a
Crowded World*. London: Random House Books.

Harvey, David. 2010. *The Enigma of Capital and the Crises of
Capitalism*. London: Profile Books.

Hemingway, Ernest. 2005 (1940). *Komu zvoni.* Ljubljana: Mladinska
knjiga.

Henig, David, in Daniel M. Knight. 2023. Polycrisis: Prompts for an
Emerging World. *Anthropology Today* 39 (2): 3--6. DOI:
10.1111/1467-8322.12793.

Hern, Alex. 2017. Netflix\'s Biggest Competitor? Sleep. *The Guardian*
(spletna izdaja), 18. 4.
<https://www.theguardian.com/technology/2017/apr/18/netflix-competitor-sleep-uber-facebook>.

Holt, Nicholas L. 2003. Representation, Legitimation, and
Autoethnography: An Autoethnographic Writing Story. *International
Journal of Qualitative Methods* 2 (1): 18--28. DOI:
10.1177/160940690300200102

Howey, Hugh. 2014 (2011--2013). *Silos*. Ljubljana: Mladinska knjiga.

Hoyer, Katja. 2023. *Beyond the Wall: East Germany, 1949--1990.* London:
Allen Lane.

HRW (Human Rights Watch). 2006. Libya: June 1996 Killings at Abu Salim
Prison. Human Rights Watch, 27. 6.
<https://www.hrw.org/news/2006/06/27/libya-june-1996-killings-abu-salim-prison>.

Husson, Michel. 2011 (2009). *Čisti kapitalizem*. Ljubljana: Sophia.

Huxley, Aldous. 2016 (1932). *Krasni novi svet*. Ljubljana: Mladinska
knjiga.

IPCC (Intergovernmental Panel on Climate Change). 2021. Sixth Assessment
Report. <https://www.ipcc.ch/assessment-report/ar6/>.

IPCC (Intergovernmental Panel on Climate Change). 2023. *Climate Change
2023: Synthesis Report: Contribution of Working Groups I, II and III to
the Sixth Assessment Report of the Intergovernmental Panel on Climate
Change* (ur. H. Lee in J. Romero). Ženeva: IPCC. DOI:
10.59327/IPCC/AR6-9789291691647.

Isaacson, Walter. 2023. *Elon Musk.* London itd.: Simon & Schuster.

Kafka, Franz. 1961. Preobrazba. V: *Splet norosti in bolečine: Izbrana
proza.* Ljubljana: Mladinska knjiga, 33--88.

Kafka, Franz. 2008 (1915). Preobrazba. V: *Preobrazba in druge zgodbe:
Skice, črtice, novele I.* Ljubljana: Študentska založba, 73--129.

Kanbur, Ravi. 2021. Meet the New Normal, Same as the Old Normal: The
State-Market Balance and Economic Policy Debates After the Pandemic. V:
Didier Fassin in Marion Fourcade (ur.), *Pandemic Exposures: Economy and
Society in the Time of Coronavirus*. Chicago: HAU Books, 21--35.

Kant, Immanuel. 2006. *Zgodovinsko-politični spisi*. Ljubljana: Založba
ZRC.

Katz, Carmit idr. 2021. Child Maltreatment in the Time of the COVID-19
Pandemic: A Proposed Global Framework on Research, Policy and Practice.
*Child Abuse and Neglect* 116 (2): 104824. DOI:
10.1016/j.chiabu.2020.104824.

Kersten-Pejanić, Roswitha. 2022. The Good, the Bad, and the Needy:
Discourses of Helpfulness after the 2020 Earthquakes in Croatia.
*Comparative Southeast European Studies* 70 (1): 103--124. DOI:
10.1515/soeu-2021-0085.

Klepec, Peter. 2019. Crisis, Europe. *Filozofski vestnik* 15 (2):
119--138. <https://ojs.zrc-sazu.si/filozofski-vestnik/article/view/8110>.

Klepeis, Neil E. idr. 2001. The National Human Activity Pattern Survey
(NHAPS): a Resource for Assessing Exposure to Environmental Pollutants.
*Journal of Exposure Analysis and Environmental Epidemiology* 11 (3):
231--52. DOI: 10.1038/sj.jea.7500165.

Knight, Daniel M. 2021. *Vertiginous Life: An Anthropology of Time and
the Unforeseen.* New York in Oxford: Berghahn. DOI:
10.3167/9781800731936.

Kos, David. 2023. Jože Anderlič: Gradnji so nasprotovali predvsem tisti,
ki so imeli zasebni interes. *Siol.net*, 13. 10.
<https://siol.net/posel-danes/novice/joze-anderlic-gradnji-so-nasprotovali-predvsem-tisti-ki-so-imeli-zasebni-interes-617752>.

Kosseleck, Reinhart. 1988. *Critique and Crisis: Enlightenment and the
Pathogenesis of Modern Society.* Cambridge (MA): Berg Publishers.

Krašovec, Primož. 2021. *Tujost kapitala*. Ljubljana: Sophia.

Kurzweil, Ray. 2005. *The Singularity Is Near: When Humans Transcend
Biology*. New York: Viking.

Lacan, Jacques. 2008. *Hrbtna stran psihoanalize.* Ljubljana: Društvo za
teoretsko psihoanalizo.

Lacan, Jacques. 2022. MIT Lecture on Topology. *The American Lacan*,
*The Lacanian Review*. *Journal of the New Lacanian School* 12. Pariz:
New Lacanian School.

Laing, Olivia. 2016. *The Lonely City: Adventures in the Art of Being
Alone.* New York: Picador.

Le Goff, Jacques. 2008 (1984). *Nastanek vic.* Ljubljana: Studia
humanitatis.

Leitenberg, Danaé. 2023 (predobjava na spletu). 'In and out of time':
Towards an Anthropology of the Mundane Experiences of Modern and
Capitalist Time. *History and Anthropology*: 1--21. DOI:
10.1080/02757206.2023.2204889.

Levine, Harold G. 1985. Scientists and Culture Heroes in Ethnographic
Method. *Reviews in Anthropology* 12 (4): 338--345. DOI:
10.1080/00988157.1985.9977749.

Levinson, Marc. 2006. *The Box: How the Shipping Container Made the
World Smaller and the World Economy Bigger.* Princeton (NJ): Princeton
University Press.

Lončar, Sanja, in Dario Pavić. 2020. Areas with Abandoned and Vacant
Properties in Croatia: A Plea for Recognition, Research, Policies and
the Development of Regeneration Strategies. *Etnološka tribina* 43 (50):
197--237. DOI: 10.15378/1848-9540.2020.43.09.

Lovelock, James E., in Lynn Margulis. 1974. Atmospheric Homeostasis by
and for the Biosphere: the Gaia Hypothesis. *Tellus* 26 (1/2): 1--10.
DOI: 10.1111/j.2153-3490.1974.tb01946.x.

Lovelock, James. 2017 (2014). *Težavna pot v prihodnost*. Ljubljana:
Mladinska knjiga.

Lovelock, James. 2021 (2019). *Novacen: Prihajajoča doba
hiperinteligence*. Ljubljana: UMCo.

Low, Setha M. 2003. Embodied Space(s): Anthropological Theories of Body,
Space, and Culture. *Space & Culture* 6 (1): 9−18. DOI:
10.1177/1206331202238959.

Lunden, Ingrid. 2022. How Mastodon Is Scaling Amid the Twitter Exodus.
*TechCrunch*, 23. 12.
<https://techcrunch.com/2022/12/23/how-mastodon-is-scaling-amid-the-twitter-exodus/>.

Lyon, David. 2014. Surveillance, Snowden, and Big Data: Capacities,
Consequences, Critique. *Big Data and Society* 1 (2): 1--13. DOI:
10.1177/2053951714541861.

MacAskill, William. 2022. *What We Owe the Future: A Million-year View*.
London: Oneworld.

Makarovič, Svetlana. 2002. *Samost*. Ljubljana: samozaložba.

Malinowski, Bronislaw. 1989 (1967). *A Diary in the Strict Sense of
Term.* London: Cambridge University Press.

Malinowski, Bronislaw. 2017 (1922). *Argonavti zahodnega Pacifika:
Pripoved o podjetnosti in dogodivščinah domačinov v arhipelagih
melanezijske Nove Gvineje.* Maribor: Aristej.

Marx, Karl. 1961 (1867). *Kapital -- Kritika politične ekonomije: Proces
produkcije kapitala* (1. zvezek, 1. knjiga). Ljubljana: Cankarjeva
založba.

Marx, Karl. 2009 (1848). *Komunistični manifest*. Ljubljana: Sanje.

Masquelier, Adeline, in Deborah Durham. 2023. *In the Meantime: Toward
an Anthropology of the Possible.* New York: Berghahn. DOI:
10.3167/9781800738867

Mauss, Marcel. 1996 (1923/1924). *Esej o daru in drugi spisi.*
Ljubljana: Studia humanitatis.

Morin, Edgar. 1999 (1993). *Homeland Earth: A New Manifesto For The New
Millennium*. New York: Hampton Press.

Munn, Nancy D. 1992. The Cultural Anthropology of Time: A Critical
Essay. *Annual Review of Anthropology* 21: 93--123.
<https://www.jstor.org/stable/2155982>.

Muršič, Rajko. 2006. Nova paradigma antropologije prostora: Prostorjenje
in človeška tvornost. *Glasnik Slovenskega etnološkega društva* 46
(3/4): 48--54.

Musil, Robert. 1962/1963 (1930--1943). *Mož brez posebnosti.* Ljubljana:
Cankarjeva založba.

NASEM (National Academies of Sciences, Engineering, and Medicine). 2020.
*Social Isolation and Loneliness in Older Adults: Opportunities for the
Health Care System.* Washington (DC): The National Academies Press. DOI:
10.17226/25663.

Newport, Cal. 2022 (2019). *Digitalni minimalizem: Kako živeti bolje z
manj tehnologije*. Brezovica pri Ljubljani: Zavod Iskreni.

Newsinger, John. 2018. *Hope Lies in the Proles: George Orwell and the
Left.* London: Pluto Press. DOI: 10.2307/j.ctt21kk1wk.

Nguyen, C. Thi. 2020. Echo Chambers and Epistemic Bubbles. *Episteme* 17
(2): 141--161. DOI: 10.1017/epi.2018.32

Nietzsche, Friedrich. 1999 (1883). *Tako je govoril Zaratustra: Knjiga
za vse in za nikogar*. Ljubljana: Slovenska matica.

OED (Online Etymology Dictionary). 2023. Crisis.
<https://www.etymonline.com/word/crisis>.

Ogorevc, Blaž. 1998. *Tropska melanholija: Melalcoholica tropica*.
Ljubljana: Mladina.

Olma, Nikolaos. 2020. Looking into the Past, Living in the Future.
*Social Anthropology* 28 (2): 332--333. DOI: 10.1111/1469-8676.12895

OpenDataCity. 2013. Stasi versus NSA.
<https://opendatacity.github.io/stasi-vs-nsa/>.

OSCE/ODIHR. 2020. OSCE Human Dimension Commitments and State Responses
to the Covid-19 Pandemic. Varšava: OSCE Office for Democratic
Institutions and Human Rights.
<https://www.osce.org/files/f/documents/e/c/457567_0.pdf>.

Oxfam. 2017. An Economy for the 99%. *Oxfam*, 16. 1.\
<https://oxfamilibrary.openrepository.com/bitstream/handle/10546/620170/bp-economy-for-99-percent-160117-en.pdf>.

Oxfam. 2023. *Climate Equality: A Planet for the 99%.* Oxford: Oxfam
International.
<https://policy-practice.oxfam.org/resources/climate-equality-a-planet-for-the-99-621551/>.

Perhavec, Miran. 2020. *Nikola Tesla: Potovanja*. Ljubljana: Sanje.

Peternel, Lana, in Dan Podjed. 2024 (sprejeto v tisk). Container Life in
Post-earthquake Croatia. *Focaal*.

Petrosyan, Ani. 2022. U.S. Kids & Teens with 4hrs+ Screen Time Before
and During COVID-19 Pandemic 2020. Statista, 7. 7.
<https://www.statista.com/statistics/1189204/us-teens-children-screen-time-daily-coronavirus-before-during/>.

Pezdir, Zala. 2008. Moško telešenje: Od tehnike do plesa. *Ars &
Humanitas* 2 (2): 30--62. DOI: 10.4312/ars.2.2.30-62.

Piketty, Thomas. 2014 (2013). *Capital in the Twenty-First* Century.
Cambridge (MA) in London: Belknap Press of Harvard University Press.

Pinker, Steven. 2011. *The Better Angels of Our Nature: Why Violence Has
Declined.* New York: Viking.

Pinker, Steven. 2019 (2018). *Razsvetljenstvo zdaj: V zagovor razumu,
znanosti, humanizmu in napredku.* Ljubljana: Umco.

Platon. 1976 (ok. 375 pr. n. št.). *Država*. Ljubljana: Državna založba
Slovenije.

Podjed, Dan, in Katarina Polajnar Horvat (ur.). 2022. *Nevidno življenje
odpadkov*. Ljubljana: Založba ZRC.
DOI:****[10.3986/9789610506096](https://doi.org/10.3986/9789610506096).

Podjed, Dan, in Rajko Muršič. 2021. Biti ali ne biti tam: Etnografija na
daljavo med krizo in onkraj nje. *Etnolog* 31: 15--33.

Podjed, Dan, in Saša Babič. 2015. Crossroads of Anger: Tensions and
Conflicts in Traffic. *Ethnologia Europaea* 45 (2): 17--33. DOI:
10.16995/ee.1163.

Podjed, Dan. 2010. Omreženi prostori: Facebook kot znanilec vzpona
omrežij in zatona prostorske paradigme. V: Mirjam Mencej in Dan Podjed
(ur.), *Ustvarjanje prostorov*. Ljubljana, Praga, Bratislava in Krakov:
Filozofska fakulteta Univerze v Ljubljani, Filozofická fakulta
Univerzita Karlova, Filozofická fakulta Univerzita Komenského, Wydział
Filologiczny Uniwersytetu Jagiellońskiego, 133--161.

Podjed, Dan. 2019. *Videni: Zakaj se vse več opazujemo in razkazujemo*.
Ljubljana: Založba ZRC.

Podjed, Dan. 2020a. *Antropologija med štirimi stenami: Spoznavanje
družbe in sebe med pandemijo.* Ljubljana: Založba ZRC.

Podjed, Dan. 2020b. *Sve te oči: Zašto se sve češće posmatramo i
izlažemo pogledima*. Beograd: Biblioteka XX vek.

Podjed, Dan. 2022a. Pravičnejša pot v digitalno prihodnost. V: Tin Kampl
(ur.), *Pravičnost v 21. stoletju: Razprave o pravičnosti v trenutnih
družbenih razmerah.* Ljubljana: Evropska mreža političnih fundacij,
17--23.

Podjed, Dan. 2022b. Nekrolog dr. Dana Podjeda: Zakaj zapuščam twitter?
*Večer* (spletna izdaja), 9. 11.
<https://vecer.com/pogledi/pogled-nekrolog-dr-dana-podjeda-zakaj-zapuscam-twitter-10320654>-

Podjed, Dan. 2023a. Spomini na medčasje: Vzvratni pogled na izolacijo v
času krize. *Etnolog* 33: 79--97.

Podjed, Dan. 2023b. Anthropology at a Crossroads. V: Bojana Bogdanović
in Kristijan Obšust (ur.), *Хоризонти будућности: антрополошки и други
научни приступи*. Novi Sad in Beograd: Arhiv Vojvodine in Etnografski
inštitut Srbske akademije znanosti in umetnosti, 31--49.

Podjed, Dan. 2024. "You Are Where You Post": Changing Identities Through
Online Social Networks. V: Saša Babič, Nataša Jakop in Rok Mrvič (ur.),
*Paremiologija, folkloristika in digitalna humanistika: Novi pogledi in
metode / Paremiology, Folkloristics and Digital Humanities: New
Perspectives and Methods.* Ljubljana: Založba ZRC.

Polanyi, Karl. 2008 (1944). *Velika preobrazba: Politični in ekonomski
viri našega časa*. Ljubljana: Založba /\*cf.

Porcher, Thomas. 2018. *Traité dʼéconomie hérétique: En finir avec le
discours dominant*. Pariz: Librairie Arthème Fayard/Pluriel.

PPP (Public Policy Polling). 2013. Democrats and Republicans Differ on
Conspiracy Theory Beliefs, *Public Policy Polling*, 2. 4.
<https://www.publicpolicypolling.com/wp-content/uploads/2017/09/PPP_Release_National_ConspiracyTheories_040213.pdf>.

Prerad, Danijel. 2021. U modularnom Centru novog života vrata otvorilo
prvih pet poduzetnika, među njima i DM. *Večernji list* (spletna
izdaja), 29. 9.
<https://www.vecernji.hr/vijesti/u-modularnom-centru-novog-zivota-vrata-otvorilo-prvih-pet-poduzetnika-medu-njima-i-dm-1526990>.

Prophetic. 2023. The Halo. Prophetic. <https://propheticai.co/>.

Raunig, Gerald. 2016. *Dividuum: Machinic Capitalism and Molecular
Revolution.* South Pasadena: Semiotext(e).

Reinhart, Carmen M., in Kenneth S. Rogoff. 2009. *This Time is
Different: Eight Centuries of Financial Folly*. Princeton in Oxford:
Princeton University Press.

Rethmann, Petra. 2020. Imagining our Futures in Different Keys. *Social
Anthropology* 28 (2): 339--340. DOI: 10.1111/1469-8676.12844.

Roberts, Gregory David. 2003. *Shantaram*. New York: St. Martin\'s
Griffin.

Rooney, Tonya. 2010. Trusting Children: How Do Surveillance Technologies
Alter a Child's Experience of Trust, Risk and Responsibility?
*Surveillance and Society* 7 (3/4): 344--355. DOI:
10.24908/ss.v7i3/4.4160.

Rosling, Hans. 2019 (2018). *Faktografija: Deset razlogov, zakaj se
motimo o svetu -- in zakaj mu gre boljše, kot mislimo.* Tržič: Učila
International.

Rushkoff, Michael. 2022. *Survival of the Richest: Escape Fantasies of
the Tech Billionaires*. W. W. Norton & Company.

Salazar, Noel B. 2020. Anthropology and Anthropologists in Times of
Crisis. *Social Anthropology* 28 (2): 346--347. DOI:
10.1111/1469-8676.12889

Samuelsen, Helle in Lea Paré Toé. 2021. Covid-19 Temporalities: Ruptures
of Everyday Life in Urban Burkina Faso. *Medicine Anthropology Theory* 8
(1): 1--21. DOI: 10.17157/mat.8.1.5104.

Scammell, Michael. 2021 (1984). *Solzhenytsin: A Biography.* London in
New York: Routledge. DOI: 10.4324/9781003153337.

Schutz, Alfred. 1972 (1932). *The Phenomenology of the Social World*.
Evanston: Northwestern University Press.

Schwab, Klaus. 2020. *COVID-19: The Great Reset.* Ženeva: World Economic
Forum.

Seaver, Nick. 2019. Captivating Algorithms: Recommender Systems as
Traps. *Journal of Material Culture* 24 (4): 421--36. DOI:
10.1177/13591835188203.

Shannan, Murray. 2015. *The Technological Singularity*. Cambridge: The
MIT Press.

Snowden, Edward. 2020 (2019). *Trajna evidenca: Življenjska zgodba enega
najbolj znanih ameriških žvižgačev in velikega borca za svobodo*. Tržič:
Učila International.

Solženicin, Aleksander Isajevič. 2007 (1973). *Otočje Gulag: 1918-1956,
poskus umetniškega raziskovanja.* Kranj: Zelolepo.

Spengler, Oswald. 2009--2010 (1923). *Zaton zahoda: Oris morfologije
svetovne zgodovine*. Ljubljana: Slovenska matica.

Stocking, George W. (ur.). 1983. *Observers Observed: Essays on
Ethnographic Fieldwork.* Madison: University of Wisconsin Press.

Strang, Veronica. 2009. *What Anthropologists Do*. Oxford in New York:
Berg.

Strathern, Marilyn. 2008 (1991). *Pisanje antropologije.* Ljubljana:
Študentska založba.

Strathern, Marylin. 1988. *The Gender of the Gift: Problems with Women
and Problems with Society in Melanesia.* Berkeley: University of
California Press.

Strittmatter, Kai. 2019. *We Have Been Harmonised: Life in China\'s
Surveillance State.* Exeter: Old Street Publishing

Sulyok, Mihály in Mark D. Walker. 2020. Community Movement and COVID-19:
A Global Study Using Google's Community Mobility Reports. *Epidemiology
and Infection* 148 (e284) 1--9. DOI: 10.1017/S0950268820002757.

Szakolczai, Arpád. 2018. *Permanent Liminality and Modernity: Analysing
the Sacrificial Carnival Through Novels.* London, Abingdon in New York:
Routledge.

Szakolczai, Arpád. 2022. The Permanentisation of Emergencies: COVID
Understood through Liminality. V: Lee Trepanier (ur.), *Making Sense of
Diseases and Disasters: Reflection of Political Theory from Antiquity to
the Age of COVID*. New York: Routledge, 13--24.

Tamaki, Saito. 2013 (1998). *Hikikomori: Adolescence without End.*
Minneapolis: University of Minnesota Press.

Tavzes, Miloš. 2002. *Veliki slovar tujk.* Ljubljana: Cankarjeva
založba.

Tegmark, Max. 2017. *Life 3.0: Being Human in the Age of Artificial
Intelligence*. New York: Alfred A. Knopf.

Tesla, Nikola. 2021 (1900). *Problem povečevanja človeške energije s
pozebnim ozirom na prodobivanje energije Sonca.* 2. razš. in dop. izd.
Ljubljana: Založba ZRC.

Thatcher, Margaret. 1987. Interview for "Woman's Own" ("No Such Thing as
Society"). V: *Margaret Thatcher Foundation: Speeches, Interviews and
Other Statements.* London: Margaret Thacher Foundation.

Toot.si. 2023. Pogosti sprožilci in vsebinska opozorila.
<https://toot.si/about#triggers>.

Tooze, Adam. 2018. *Crashed: How a Decade of Financial Crises Changed
the World*. London: Allen Lane.

Tooze, Adam. 2021. *Shutdown: How COVID Shook the World's Economy*. New
York: Viking.

Torres, Nicole. 2022. Altered States: Liminality and Consciousness
During COVID. *Anthropology of Consciousness* 33(1): 5--9. DOI:
10.1111/anoc.12147.

Turkle, Sherry. 2011. *Alone Together: Why We Expect More from
Technology and Less from Each Other.* New York: Basic Books.

Turner, Victor. 1974. *The Ritual Process: Structure and
Anti-Structure.* Harmondsworth: Penguin Books.

UL RS (Uradni list Republike Slovenije). 2020. Odredba o razglasitvi
epidemije nalezljive bolezni SARS-CoV-2 (COVID-19) na območju Republike
Slovenije. *Uradni list RS*, št. 19/20 in 68/20.

Varoufakis, Yanis. 2021. Techno-feudalism Is Taking Over. *DiEM25*, 9.
7. <https://diem25.org/techno-feudalism-taking-over/>.

Varoufakis, Yanis. 2023. *Technofeudalism: What Killed Capitalism*.
London: The Bodley Head.

Verbinc, France. 1974. *Slovar tujk.* 4. izd. Ljubljana: Cankarjeva
založba.

Vernick, Daniel. 2020. 3 Billion Animals Harmed by Australia's Fires.
WWF, 28. 7.
<https://www.worldwildlife.org/stories/3-billion-animals-harmed-by-australia-s-fires>.

Vincent, David. 2020. *A History of Solitude*. Cambridge in Medford:
Polity Press.

Vision Direct. 2022. How Much Time Do We Spend Looking at Screens?
*Vision Direct*, 11. 10.
<https://www.visiondirect.co.uk/blog/research-reveals-screen-time-habits>.

Wallerstein, Immanuel idr. 2013. *Ali ima kapitalizem prihodnost?*
Ljubljana: Založba/\*cf.

Weber, Gudrun in Thomas Auerbach. 2014. *Genossen, wir müssen alles
wissen! DDR-Alltag im Spiegel der Stasi-Akten.* Berlin: Lukas Verlag.

Whiteford, Linda M. 2020. A Room with a View: Observations from Two
Pandemics. *Anthropology Now* 12 (1): 7--10. DOI:
10.1080/19428200.2020.1760630.

Whitehead, Robbie. 2020. Rafram Chaddad (intervju). *Apartamento* 24:
185--200.

WHO (World Health Organization). 2021. *Social Isolation and Loneliness
among Older People: Advocacy Brief.* Ženeva: World Health Organization.
<https://www.who.int/publications/i/item/9789240030749>

Yeo, Amanda. 2022. Elon Musk says Twitter Will Give \'Amnesty\' to
Suspended Accounts from Next Week. *Mashable*, 25. 11.
<https://mashable.com/article/twitter-amnesty-elon-musk-suspended-unban>.

Young, Michael W. 1988. *Malinowski Among the Magi: The Natives of
Mailu*. London: Routledge.

Young, Michael W. 2004. *Malinowski: Odyssey of an Anthropologist,
1884--1920*. New Haven in London: Yale University Press.

Zalani, Rochi. 2021. Screen Time Statistics 2021: Your Smartphone Is
Hurting You. <https://elitecontentmarketer.com/screen-time-statistics/>.

Zavratnik, Simona, in Sanja Cukut Krilić. 2018. Addressing
Intersectional Vulnerabilities in Contemporary Refugee Movements in
Europe. *Družboslovne razprave* 34 (87): 85--106.

Zuboff, Shoshana. 2019. *The Age of Surveillance Capitalism: The Fight
for a Human Future at the New Frontier of Power.* London: Profile Books.

Zupančič, Alenka. 2019. *Konec*. Ljubljana: Društvo za teoretsko
psihoanalizo.

Žižek, Slavoj. 2018. *Kot tat sredi noči: Kako misliti kapital*.
Ljubljana: Društvo za teoretsko psihoanalizo.

### POVZETEK

Kakšen postane človek, ko se med krizo izolira? Na vprašanje knjiga
odgovarja s sledenjem oblikovanju novega načina življenja med krizo,
navidezni povezanosti na daljavo in dejanski izoliranosti v zaprtih
prostorih. Ko razpravlja o *krizolaciji*, prepletu izolacije in krize,
ne predstavi le njenih negativnih posledic, temveč poudari tudi
pozitivne razsežnosti.

V analizi etnografskih raziskav se posveti posameznikom in skupnostim,
ki jih zaznamuje izolacija v krizi. Med podrobneje predstavljenimi
ljudmi je plesalec in koreograf iz Srbije, ki je zaradi težav z imunskim
sistemom moral ostati izoliran več mesecev. Njegova izkušnja, povezana s
pomanjkanjem dotika v bolnišničnem okolju, se preplete s pripovedjo
direktorice centra starejših občanov, ki je izolacijo spoznavala prek
izkušenj varovancev institucije in jim pomagala zagotoviti stik s svojci
tudi med zdravstveno krizo. Ekstremno izkušnjo izolacije predstavi
umetnik, rojen v Tuniziji, ki so ga v Libiji v času Gadafijevega režima
ujeli med fotografiranjem judovskih spomenikov in ga po zaslišanju
strpali v samico, kjer je v izolaciji preživel več mesecev. Posamezne
primere izoliranosti v knjigi oriše še Poljakinja, ki se je v času
popolnih zaprtij med pandemijo covida-19 preselila v stanovanje staršev
in tam ostala več mesecev, ne da bi s kom spregovorila od blizu. V
podobni vlogi se je znašel plesni ustvarjalec iz Slovenije, ki se je v
osami zakopal v pretekle travme in se poglobil v lastne miselne procese.

Pomemben del raziskovanja, kako izolirano življenje med krizo vpliva na
človeka in družbo, je potekal še v raziskovalnem projektu o izoliranih
ljudeh in skupnostih, v katerem se je avtor knjige posvetil popotresnemu
območju na Hrvaškem, kjer je proučeval načine življenja v zabojnikih, ki
so postali začasna bivališča. Ob tem ugotavlja, da je zabojnik morda
osrednja metafora sedanjega sveta, saj je namenjen prevozu stvari in
odvozu smeti, postane pa lahko tudi začasno bivališče za ljudi, ki so se
znašli v stiski in nimajo strehe nad glavo zaradi naravne nesreče. Z
zabojniki so, kot pojasni knjiga, primerljiva tudi spletna omrežja, saj
ljudje vanje pogosto premaknejo velik del svoje identitete in se nato z
drugimi povezujejo na daljavo, po zaslonu, s čimer se izolirajo drug od
drugega.

V sklepu se knjiga posveti vprašanju, kako izstopiti iz tovrstnih
»zabojnikov« in se znova povezati z drugimi ljudmi na pristen, človeški
način. Avtor se sprašuje, kako preprečiti dokončno preobrazbo v
izoliranega človeka, homo insulatusa, ki je navidezno priklopljen in
povezan, a dejansko odklopljen od stvarnosti in osamljen.

### SUMMARY

What becomes of a person isolated in a crisis? The book answers this
central question by tracing new ways of living, which emerged during
crises, and by presenting the apparent remote connectedness and the
actual isolation people experienced. In discussing the interplay between
isolation and crisis, dubbed crisolation, the book focuses on more than
just its negative consequences, loneliness certainly being one of them,
and also includes its positive dimensions.

In his analysis of the ethnographic research, the author focuses on
individuals and communities affected by isolation during a crisis. A
dancer and choreographer from Serbia who had to remain isolated for
several months due to problems with his immune system is among those
whose situations are presented in depth. His experience of a lack of
touch in a hospital environment overlaps with the story of a manager of
a retirement home who learned about isolation through experiences of the
residents of her facility and through helping them stay in contact with
their loved ones even during a health crisis. An extreme experience of
isolation is described by a Tunisian-born artist who was caught
photographing Jewish monuments in Libya during the Gaddafi regime and,
after interrogation, was placed in solitary confinement, where he spent
several months in isolation. Another relevant case of isolation is
described by a Polish woman who moved into her parents\' apartment
during the total lockdown of the Covid-19 pandemic and stayed there for
months without speaking to anyone in person. A similar situation is
presented by a choreographer from Slovenia who found himself in
isolation, buried in his past traumas and immersed in contemplation.

Another important part of the research on isolation in crises was the
study of isolated people and communities, specifically the
post-earthquake area in Croatia, where the author investigated living in
container homes which turned into temporary dwellings. In doing so, he
notes that a container is perhaps the central metaphor of today\'s
world, as it is used to transport things and dispose of waste, but can
also become a temporary shelter for people made homeless by a natural
disaster. The book goes on to explain that online networks function much
like containers, as people often load a large part of their identity
into them and then connect with others via a screen -- which only makes
them more isolated.

The book concludes with the question of how can we get out of these
"containers" and connect with other people in a humane way. The author
raises the question of how to prevent the transformation into an
isolated human being, homo insulatus, who appears to be connected and
networked but is in fact disconnected and isolated from reality.**\
**

### O AVTORJU

Antropolog dr. Dan Podjed je višji znanstveni sodelavec v Inštitutu za
slovensko narodopisje ZRC SAZU, raziskovalec v Inovacijsko-razvojnem
inštitutu Univerze v Ljubljani in izredni profesor na Filozofski
fakulteti Univerze v Ljubljani. Raziskovalno se ukvarja z razmerji med
ljudmi in tehnologijami ter razvojem izdelkov in storitev po meri ljudi.
Od leta 2022 je vodja raziskovalnega programa *Etnološke, antropološke
in folkloristične raziskave vsakdanjika*. Med letoma 2010 in 2018 je
vodil Mrežo za aplikativno antropologijo Evropskega združenja socialnih
antropologov (EASA) in z njo zasnoval mednarodni simpozij Zakaj svet
potrebuje antropologe (*Why the World Needs Anthropologists*), ki ga
prirejajo od leta 2013 in je namenjen popularizaciji antropologije. V
letih 2022 in 2023 je bil član nacionalne posvetovalne skupine za
spremljanje gibanja virusa SARS-CoV-2 in vodja delovnega sklopa o
družbenih in komunikacijskih vidikih pandemije covida-19.

Leta 2019 je izdal knjigo *Videni*, v kateri je pojasnil, zakaj se
ljudje vse več opazujejo in razkazujejo s pomočjo pametnih telefonov in
drugih naprav. Leta 2020 je izšla knjiga *Antropologija med štirimi
stenami*, v kateri je predstavil, kako je spoznaval družbo in sebe med
pandemijo covida-19. Leta 2022 je objavil zbornik *Nevidno življenje
odpadkov*, v katerem se je s soavtoricami in soavtorji posvetil stvarem,
ki jih spreminjamo v smeti. Javna agencija za raziskovalno dejavnost
Republike Slovenije je njegova dela dvakrat (leta 2011 in 2021) uvrstila
med izjemne dosežke na področju znanosti.

O izolaciji ima ambivalentno mnenje. Po eni strani ga veseli biti v
družbi, po drugi pa se rad izključi iz fizičnih in digitalnih omrežij,
da lahko v miru raziskuje, bere in piše. A tudi po pisanju te knjige
globin izolacije še ni domislil. Zato z raziskovanjem z njo povezanih
razsežnosti nadaljuje v raziskovalnem projektu *Izolirani ljudje in
skupnosti v Sloveniji in na Hrvaškem.*

[^1]: Za osvežitev spomina na vsakdanjik med pandemijo gl. knjigo
    *Antropologija med štirimi stenami* (Podjed 2020a).

[^2]: Gerald Raunig (2016) predstavi nekoliko drugačno pojmovanje izraza
    *dividuum*, ki korenini že v antični filozofiji. S filozofijo
    *dividualnosti* skuša razložiti sodobne oblike produkcije in načine
    življenja -- vključno z izkoriščanjem, podrejanjem in zasužnjenjem
    -- v času »strojnega kapitalizma« in »molekularne revolucije«.

[^3]: Kinizem je antična filozofska šola; njeni zagovorniki so pogosto
    odkrito prezirali in javno zaničevali hlepenje po bogastvu, moči in
    ugledu.

[^4]: Za podroben življenjepis gl. Scammell 2021.

[^5]: O pozitivnosti in negativnosti samote in osamljenosti pišejo Laing
    2016, Harris 2017, Vincent 2020.

[^6]: O tehnoloških pripomočkih kot pasteh in tudi o novodobnih
    »kavljih«, ki jih nastavljajo razvijalci spletnih družbenih omrežij,
    gl. Seaver 2019.

[^7]: Podobno »guruji« storilnosti in sreče najprej izdajo priročnik,
    kako srečno in uspešno delati več, ko pa se izrabijo in »izgorijo«,
    napišejo priročnik, kako delati manj, preprečiti izgorelost in v
    miru užiti srečo.

[^8]: Kot so poročali mediji, je v Melbournu slovenska teniška igralka
    Dalila Jakupović po tem, ko je proti predstavnici Švice Stefanie
    Vögele v prvem krogu kvalifikacij že vodila, dvoboj predala zaradi
    napada kašlja in težav z dihanjem (Gruden 2020).

[^9]: Pripoved je objavljena v poglavju Samota.

[^10]: Uporabljena in predelana dela, ki so bila podlaga za to knjigo,
    so omenjena v Zahvalah na koncu besedila.

[^11]: Izjemno veliko pozornosti je zbudila knjiga o »vélikem ponovnem
    zagonu« *COVID-19: The Great Reset* (Schwab 2020), ki je izšla v
    prvem letu koronavirusne bolezni in je sprožila plaz teorij zarote,
    med drugim zato, ker je njen avtor Klaus Schwab tudi ustanovitelj
    Svetovnega gospodarskega foruma. Ta združba naj bi bila po mnenju
    nekaterih središče globalne konspiracije, zaradi katere nastaja
    »preobraženi človek« z novim načinom življenja.

[^12]: Marcel Mauss je v eseju o telesnih tehnikah navedel precej
    nenavadnih in zabavnih primerov iz lastne kakor prakse drugih.
    Opisal je, npr., kako so v njegovem času plavalci postopno opustili
    navado goltanja vode, ki so jo brizgali iz ust, pri čemer so
    posnemali ladje na parni pogon (Mauss 1996: 205), kakšna je bila
    privzgojena ženska hoja pri maorskih deklicah, ki so jih matere
    nenehno karale in opozarjale, če niso izvajale *onioi*, tj. zibanja
    z boki (nav. delo: 20). Mauss je zbral bogat repertoar tehnik in
    dejanj, ki so privzgojena in se jih ljudje naučijo: od dojenja in
    spanja do plesanja, prehranjevanja, telesne nege in tudi spolnega
    občevanja. Skratka, uporaba telesa je po Maussovem mnenju »delo
    kolektivnega in individualnega praktičnega uma«, ki se spreminja s
    posnemanjem, vzgojo in upoštevanjem konvencij (nav. delo: 207).

[^13]: Čeprav je bil Asimov po izobrazbi biokemik, je bil po
    razmišljanju in dejanjih humanist, a ne v akademskem, temveč
    predvsem v ideološkem in idejnem smislu. Leta 1984 je celo prejel
    priznanje za humanista leta (angl. *Humanist of the Year*), med
    letoma 1985 in 1992 pa je bil častni predsednik Ameriškega
    humanističnega združenja, ki se od nastanka leta 1941 zavzema za
    širjenje humanističnih in ateističnih vrednot.

[^14]: Kognitivni psiholog in zagovornik evolucijske psihologije Steven
    Pinker se s takšnim stališčem ne strinja in razlaga, da je svet, v
    katerem živimo, bistveno boljši, kakor je bil, in postaja celo vse
    boljši (Pinker 2011), tako da smo po njegovem mnenju v dobi novega
    razsvetljenstva (Pinker 2018). Nekaj podobnega je v knjigi
    *Faktografija* pojasnil tudi Hans Rosling, ki je v omenjenem delu in
    tudi v svojih nastopih TED Talk z grafi precej prepričljivo pokazal,
    da gre svetu dejansko »na bolje«. Da bo prihodnost bistveno boljša,
    kakor kaže v sedanjosti, sta napovedala tudi Peter H. Diamandis in
    Steven Kotler v knjigi *Abundance*, kar bi lahko prevedli kot
    *Obilje* (Diamandis in Kotler 2012). V njej visokoleteče napovesta,
    da bodo na Zemlji v kratkem zadovoljene in celo presežene osnovne
    potrebe vseh ljudi, revščina in pomanjkanje pa bosta izpuhteli.

[^15]: Podobne razmere, ko človeštvo zaradi nepoznanega vzroka živi v
    ogromnih zakloniščih pod zemljo, opisuje tudi serija romanov *Silos*
    (izv. *Silo*), ki so izšli v letih 2011--2013, napisal pa jih je
    Hugh Howey (2014). Na njihovi podlagi je nastala tudi istoimenska
    televizijska serija, ki so jo zaačeli predvajati leta 2023.

[^16]: Oblika rakete Blue Origin, s katero je Jeff Bezos poletel v
    vesolje, je sprožila številne razprave. Mnogi so v njej uzrli
    »antropomorfno« podobo (Cantor 2021), in sicer velikanski »penis«
    (Dessem 2021). Čeprav je bilo ob takih poletih bogatašev v nebo
    videti, kakor da za vedno zapuščajo Zemljo, pa je v njihovih vizijah
    prihodnost morda ravno nasprotna: sami bi raje ostali na Zemlji,
    delavce pa bi poslai v nebo. Bezos je tako predlagal, da bi s
    procesom, ki mu pravi »véliki obrat« (angl. *the Great Inversion*),
    tovarne preselili v orbito, s čimer bi se Zemlja znebila bremena
    onesnaževanja, postala bi planet, ki bi bil prijetnejši za bivanje.
    Delavci bi planet zapustili, premožnejši pa bi živeli v novonastalem
    »raju« (Aboy 2016).

[^17]: Iluminati so bili v 18. stoletju skrivna združba v bavarskem
    Ingolstadtu, v novejšem času pa jih je z romanom *Angeli in demoni*
    oživil in populariziral pisatelj Dan Brown (izv. 2000, slov. prev.
    2005), po katerem so leta 2009 posneli istoimenski film s Tomom
    Hanksom v glavni vlogi.

[^18]: Anketa, ki so jo leta 2013 izvedli v ZDA, je pokazala, da 4 %
    registriranih volivcev verjame, da svetu vlada skrivna sekta
    človekolikih kuščarjev, ki so se neopazno prebili v vse družbene
    pore (PPP 2013).

[^19]: O takšnih fantazijah multimilijarderjev, katerih bogastvo temelji
    na zbiranju in analizi podatkov z digitalnimi tehnologijami,
    razpravlja Douglas Rushkoff (2022).

[^20]: O tem, kako je zabojnik preoblikoval svet, piše Marc Levinson
    (2006).

[^21]: Omenjene »štiri stene«, med katerimi so bili ujeti ljudje med
    pandemijo, so v kontekstu tega besedila predvsem metafora za uradne
    in neuradne omejitve gibanja, ki so jih nekateri upoštevali in se
    več zadrževali v svojih bivališčih, medtem ko drugi ukrepov niso
    sprejeli in so ravnali po svoje, ne glede na morebitne sankcije.
    Ukrepi za zajezitev pandemije -- od omejitev gibanja in zaprtja šol
    do uporabe mask in obveznega testiranja -- tudi niso bili
    univerzalni, temveč so se med državami precej razlikovali ter
    vplivali tako na širjenje virusa kot počutje ljudi in njihove
    odzive, vključno s protesti v nekaterih državah (OSCE/ODIHR 2020). V
    Sloveniji so bili ukrepi predvsem v letih 2020 in 2021 razmeroma
    strogi; mednje sta sodila tudi omejitev gibanja na občine in
    policijska ura, kot so ljudje in mediji poimenovali omejitev gibanja
    med 21. in 6. uro, ki jo je slovenska vlada 20. oktobra 2020
    sprejela s posebnim odlokom. Na ta ukrep so se kritično odzvali
    številni državljani in tudi nekateri pravniki, ki so razpravljali,
    ali so ukrepi pretirani ali celo neustavni (npr. Flander 2021).

[^22]: Za podrobnejšo antropološko analizo časa in medčasja gl. zdaj že
    klasične razprave, ki so jih objavili Johannes Fabian (1983), Nancy
    D. Munn (1992) in Alfred Gell (2001), novejši pregled pa precej
    temeljito predstavi Danaé Leitenberg (2023). O medčasju ter predvsem
    vmesnosti in čakanju poglobljeno razpravljajo tudi avtorice in
    avtorji zbornika, ki sta ga uredili Adeline Masquelier in Deborah
    Durham (2023). Pri premisleku o razvoju koncepta je pomembna že
    klasična razprava zgodovinarja Jacquesa Le Goffa (2008, izv. 1984 )
    o nastanku vic kot vmesnega časa in kraja med smrtjo in poslednjo
    sodbo.

[^23]: Na začetku leta 2020 je bilo še precej pojmovnih zmešnjav, kakšna
    je razlika med pristopi pri osamitvi, razlike med omenjenimi izrazi
    pa mnogokrat nejasne.

[^24]: Poleg Linde M. Whiteford in Genevieve Bell so o doživljanju časa
    med pandemijo in liminalnosti pisali tudi Samuelsen in Paré Toé
    (2021) ter Torres (2022). Leta 2020 so se v drugem zvezku 28.
    letnika revije *Social Anthropology* v krajših prispevkih,
    objavljenih v rubriki Forum, skoraj vsi avtorji in avtorice
    posvetili prav temporalnosti v času covida-19 in liminalnosti
    pandemije (npr. Andits 2020; Comaroff 2020; Olma 2020; Rethmann
    2020; Salazar 2020).

[^25]: O tem piše odličen poznavalec življenja in dela B. Malinowskega
    Michael W. Young (1988).

[^26]: Za podrobnejšo biografijo gl. Young 2004.

[^27]: Vmesni čas od leta 1915 do 1916 v dnevniku ni opisan -- ali pa
    morda zapisov niso našli.

[^28]: Beseda »strojetvor« je bila na natečaju *Beseda leta,* ki ga vodi
    Inštitut za slovenski jezik Frana Ramovša ZRC SAZU, razglašena za
    novotvorjenko leta 2023.

[^29]: Ko so se ukrepi pozneje zaostrili, so se začeli upirati, sistem
    strogih pravil pa je v dobršni meri propadel.

[^30]: Pri omembi dotika in objema je posebej poudaril odtenke teh
    dejanj. Ko se nekdo bori za življenje, po njegovem potrebuje
    tolažilni dotik in objem, ob tem pa je tudi objem upanja, da bo vse
    v redu. Eno je torej tolažilni objem, nekaj drugega pa empatični
    dotik, ki človeka iz objekta spremeni v subjekt.

[^31]: O srhljivih posegih te institucije v zasebnost piše Funder 2005,
    Hoyer 2023 pa predstavi kronološki pregled nastanka Vzhodne Nemčije
    in večplasten pogled na vzhodnonemški vsakdanjik.

[^32]: Za vizualno primerjavo gl. Falkvinge 2013 in Lyon 2014, ki pišeta
    o socialnih implikacijah digitalnega arhiva NSA. Prim. še Curry
    2015, ki pravi, da so podatki o arhivih obeh institucij dejansko
    neprimerljivi. Izračun namreč izhaja iz predpostavke, da je v enem
    arhivskem regalu 60 fasciklov s skupno 30 tisoč listi papirja, kar
    ustreza približno 120 megabajtom podatkov (OpenDataCity 2013).

[^33]: O tehnološkem nadzornem sistemu, ki mu pravi »operacijski sistem
    za diktaturo«, podrobno poroča Kai Strittmatter v knjigi *We Have
    Been Harmonized* (2019). Med drugim je ob opisu aplikacije za
    »ploskanje« predsedniku omenil, da so ljudje hitro odkrili, da
    tapkanje ob neobičajnih urah prinaša več točk, zato so se zbujali
    sredi noči in tapkali po zaslonu.

[^34]: O izvirni zamisli iz 18. stoletja, ki predstavi to »samonadzorno«
    stavbo, gl. Bentham 1995.

[^35]: Rafram je pravo ime. Zaradi številnih medijskih objav in lastnih
    zapisov o dogodkih, ki so predstavljeni v tem poglavju, bi bilo
    prikrivanje identitete v tem primeru nesmiselno in nepotrebno.

[^36]: Natančneje: njenega e-poštnega naslova sojetniku ni predal,
    temveč ga je odpel z zanimivo melodijo, da bi si ga oseba lažje
    zapomnila -- in si ga očitno je.

[^37]: Takšnih zmešnjav s časom, ki se je v letih 2020 in 2021 očitno
    zlil v nekakšno medčasje, je bilo tudi med drugimi sogovorniki
    precej.

[^38]: Če bi Magda živela v Sloveniji, bi se morda spomnila na refren
    pesmi »Vsi ljudje hitijo« iz leta 1978, ki jo je pela Neca Falk:
    »Vsi ljudje hitijo, v panje, kjer živijo, z obrazi obrnjenimi v tla,
    nihče nikogar ne pozna ...« Danes pa bi se ta refren zaradi načina
    življenja pred zasloni lahko sklenil tudi nekoliko drugače: »Vsi
    ljudje hitijo, v panje, kjer živijo, z obrazi uprtimi v ekran, vsak
    je drugemu neznan ...«

[^39]: Ob tem je dodala, da je Orbán premeten in dejansko tudi pameten
    politik. Po radiu so ves čas poročali o virusu SARS-CoV-2, ki se je
    takrat širil v obliki razvpite različice *delta*, srbskem
    predsedniku Aleksandru Vučiću in drugih mednarodnih »prijateljih« in
    državah, ki so podpirale madžarsko vlado.

[^40]: Izvirno fotografijo, ki je krasila zagonsko podobo Oken XP, je v
    vinogradniških predelih Kalifornije posnel fotograf Charles O\'Rear,
    podjetje Microsoft pa jo je odkupilo leta 2000.

[^41]: Eno prvih poglobljenih analiz fenomena *hikikomori* je objavil
    Saito Tamaki (2013), o pretiravanju pri obravnavi tega pojava pa med
    drugim kritično poročal Andy Furlong (2008).

[^42]: V knjigi *24/7* to temo obravnava Jonathan Crary (2023) in
    pojasnjuje, da v času nenehnega dela brez premora in omejitev celo
    spanje ni več razumljeno kot nekaj nujnega, med drugim seveda zato,
    ker iz spanca ni mogoče izvleči ničesar vrednega in smiselnega. Ker
    je z vidika poznega kapitalizma spanje potrata časa in predvsem
    denarja, bi ga bilo po mnenju lastnikov kapitala smiselno
    »monetizirati« s pripomočki, kakršen je Halo.

[^43]: To vprašanje je zapisano v okencu, po katerem uporabniki
    objavljajo svoje komentarje.

[^44]: Ena prvih zapisanih omemb tega reka je povezana z angleškim
    učenjakom in teologom Alcuinom (735--804), ki je v enem svojih pisem
    omenil naslednje: »Nec audiendi qui solent dicere, Vox populi, vox
    Dei, quum tumultuositas vulgi semper insaniae proxima sit.« Po
    njegovem ne bi smeli poslušati tistih ljudi, ki trdijo, da je glas
    ljudstva božji glas, saj je bučanje množice vedno blizu norosti (Yeo
    2022). Zanimivo pa je, da izraz v sodobnih kontekstih opozarja na
    nasprotno od izvirne misli. Po novem ima ljudstvo vedno prav, zato
    mu mora vladar slediti. Glas ljudstva naj bi namreč bil božji glas.
    -- A v Muskovem primeru očitno le do takrat, ko se »bog« s tem
    »glasom« še strinja.

[^45]: Pri tem parafraziram znani izrek, da »si tisto, kar ješ«, spotoma
    pa še manj znani rek, ki pravi, da »si tisto, s čimer se voziš«.
    Kakor sva -- sledeč Timu Dantu (2004) -- ugotavljala s Sašo Babič ob
    raziskavah navad v prometu, je avtomobil lahko glavni identitetni
    označevalec, ki se z voznikom »zlije« v začasno tvorbo, skupek ali
    zbir (angl. *assemblage*), ki bi mu lahko rekli »voznik-avto«
    (Podjed in Babič 2015; Babič in Podjed 2016).

[^46]: O stereotipiziranju staroselcev pišeta Graeber in Wengrow (2022).

[^47]: V izvirniku je program otroško pesem zapisal takole: *The humans
    of the future / spend all day on the couch, / playing games and
    watching shows / they never want to go out. // But wait, what\'s
    that they see? / A shiny new screen! / Oh joy, another way / to
    avoid reality.* Zapis je nato prevedel Googlovov spletni pripomoček
    Prevajalnik, sam pa sem nekoliko popravil okorne rime.

[^48]: Zanimivo je tudi mnenje Vincenta Leja o »tehnološki
    singularnosti«, zapisano v spremni besedi h Krašovčevi knjigi
    *Tujost kapitala*. Po njegovem je zmotna predstava, da je
    »singularnost« v neznani in oddaljeni prihodnosti, saj se je ta
    prelomen dogodek zgodil že zdavnaj, in sicer pri nizozemskih in
    angleških eksperimentih v kmetijski in industrijski produkciji med
    17. in 19. stoletjem, nakar se je oblikoval v prevladujoči
    produkcijski način, značilen za današnji čas. Tehnološka
    singularnost je torej že dolgo tu, kapitalizem pa obstaja in ostaja
    v obliki »metakapitalizma« (Krašovec 2021: 229--253).

[^49]: Paradoksno pa številni bogataši, ki sledijo načelu dolgoročnosti,
    ne razmišljajo, da pravičnejše razporejanje sredstev že obstaja,
    reče pa se mu plačevanje davkov. S tem spoznanjem je zgodovinar
    Rutger Bregman stisnil v kot bogataše v Davosu, ki so se leta 2019
    -- kot vsako leto -- sestali na srečanju Svetovnega ekonomskega
    foruma. Gospodarstvo bi moralo »nehati govoriti o filantropiji in
    začeti govoriti o davkih«, je dejal na panelu in poudaril davčni
    režim v ZDA v 50. letih 20. stoletja, da bi ovrgel neutemeljene
    argumente poslovnežev, ki so trdili, da gospodarstva z visoko
    obdavčitvijo posameznikov ne morejo uspeti. »Davki, davki, davki,«
    je Bregman pribil ob koncu svojega nagovora. »Vse drugo je po mojem
    mnenju bedarija.« (Farrer 2019)

[^50]: Nekaj podobnega ugotavlja William MacAskill (2022) v omenjeni
    knjigi *Kaj dolgujemo prihodnosti.*

[^51]: Med pisanjem tega besedila sem pogledal na Facebook in izpisala
    se je misel, ki jo je izrekel mojster Yoda v filmu *Imperij vrača
    udarec* (1980) iz cikla *Vojna zvezd*. Ostareli učitelj je svojemu
    učencu Luku Skywalkerju dejal: »Naredi. Ali ne naredi. Poskusiti ne
    obstaja« (izv. *Do. Or do not. There is no try.*).

[^52]: Prispevek je nastal v okviru raziskovalnega programa *Pogoji in
    problemi sodobne filozofije* (P6--0014), projekta *Struktura in
    genealogija perverzije v sodobni filozofiji, politiki in umetnosti*
    (J6--2589) in projekta *Rekonfiguracija meja v filozofiji, politiki
    in psihoanalizi* (J6--3139), ki jih financira Javna agencija za
    znanstvenoraziskovalno in inovacijsko dejavnost Republike Slovenije.
